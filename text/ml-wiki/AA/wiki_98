<doc id="124516" url="https://ml.wikipedia.org/wiki?curid=124516" title="ജാതകകഥകൾ">
ജാതകകഥകൾ

ബൗദ്ധസാഹിത്യത്തിലെ ഒരു പ്രധാന വിഭാഗമാണ് ജാതകകഥകൾ . ഇവയിലെ പ്രതിപാദ്യം ബുദ്ധന്റെ പൂർ‌വജന്മകഥകളാണ് എന്നതാണ് ജാതകകഥകൾ എന്ന പേരു ലഭിക്കാൻ കാരണം. ബുദ്ധന്റെ ഏതെങ്കിലും ഒരു പൂർവ്വജന്മത്തിൽ നടന്ന സംഭവമായിട്ടാണ് ഓരോ കഥയും ആഖ്യാനം ചെയ്യപ്പെട്ടിരിക്കുന്നത്. ഇവയിൽ ബുദ്ധൻ നായകനോ,കഥാപാത്രമോ ചിലപ്പോൾ നിരീക്ഷകനോ ആയിരിക്കും. അതിനാലിവയെ ബോധിസത്വകഥകൾ എന്നും പറയാറുണ്ട്. ഇവയിലധികവും പാലി ഭാഷയിലാണ്.

ശ്രോതാക്കളുടെ കഴിവിനനുസരിച്ചാണ് ബുദ്ധൻ ജ്ഞാനോപദേശം ചെയ്തിരുന്നത് എന്ന് സദ്ധർമപുണ്ഡരീകം എന്ന ഗ്രന്ഥത്തിൽ പ്രസ്താവിക്കുന്നു.സൂക്തരൂപത്തിലും, ഗാഥാരൂപത്തിലും ഐതിഹ്യരൂപത്തിലും ജാതകകഥകളിലൂടെയും അദ്ദേഹം ഉപദേശങ്ങൾ നൽകി. ജാതകകഥകൾ സാമാന്യജനങ്ങൾക്ക് വേണ്ടിയുള്ളതായിരുന്നു.

നാടോടിക്കഥകളും യക്ഷിക്കഥകളുമെല്ലാം ബുദ്ധമതപരമായ കഥകളാക്കി മാറ്റപ്പെടുകയും അവയിലെല്ലാം ബുദ്ധൻ ഒരു കഥാപാത്രമായി ചിത്രീകരിക്കപ്പെടുകയും ഉണ്ടായിട്ടുണ്ട്.ബൗദ്ധന്മാരുടെ പുനർജന്മസിദ്ധാന്തവും കർമസിദ്ധാന്തവും ഏതുകഥകളേയും ബുദ്ധമതവുമായി ബന്ധിപ്പിക്കുന്നതിന് സഹായകമായിരുന്നു. ബുദ്ധൻ സിദ്ധാർത്ഥഗൗതമനായി കപിലവസ്തുവിൽ ജനിക്കുന്നതിന് മുൻപ് അദ്ദേഹത്തിന് അനേകജന്മങ്ങൾ കഴിഞ്ഞിരുന്നു എന്നാണ് ബുദ്ധമത വിശ്വാസം. ഓരോ ജന്മത്തിലെയും കർമഫലമനുസരിച്ച് രാജാവായോ മന്ത്രിയായോ കച്ചവടക്കാരനായോ ചണ്ഡാലനായോ ഏതെങ്കിലും മൃഗമായോ ജനിച്ചിരുന്നു. ഇതുമൂലം ഏതു നാടോടിക്കഥയേയും ബൗദ്ധകഥയാക്കുന്നതിന് അതിലെ ഏതെങ്കിലും ഒരു കഥാപാത്രത്തെ ബുദ്ധനായി സങ്കൽ‌പ്പുച്ചാൽ മാത്രം മതിയായിരുന്നു. 

പിൽക്കാലത്ത് ജാതകകഥകളായി അറിയപ്പെട്ട പലതും പാലിയിലെ സൂക്തങ്ങളിൽ ബോധിസത്വനുമായി ബന്ധപ്പെടുത്താതെയും പ്രതിപാദിച്ചിട്ടുണ്ട്. ദീർഘനികായത്തിലെ കൂടദന്തസൂക്തം, മഹാസുദർശനസൂക്തം, മത്ധിമതികായത്തിലെ മഹാദേവസൂക്തം എന്നിങ്ങനെയുള്ള ചില ഗ്രന്ഥങ്ങളിൽ ജാതകകഥകളുടെ തന്നെ രൂപത്തിലുള്ള കഥകളുണ്ട്. ബുദ്ധമതത്തിലെ വിശുദ്ധഗ്രന്ഥങ്ങളെ ഒൻപത് അംഗങ്ങളായി വിഭജിച്ചിട്ടുണ്ട്.അവയിലൊരംഗമായി ജാതകകഥകളെ അംഗീകരിച്ചിട്ടുള്ളതിൽ നിന്നും ഈ കഥകളുടെ പ്രാധാന്യം മനസ്സിലാക്കാവുന്നതാണ്.

ജാതകഗ്രന്ഥങ്ങൾ ഉൾപ്പെടുന്നത് തിപിടകങ്ങളിൽ ഒന്നായ ഖുദ്ദ്കനികായം എന്ന ഗ്രന്ഥസംഹിതയിലാണ്. ഇതിൽ ഗാഥകളാണുള്ളത്. ഇവയെ ഇരുപത്തിരണ്ട് 'നിപാത'ങ്ങളിലായി വിഭജിച്ചിരിക്കുന്നു. ജാതകഗാഥകളായി ഇന്ന് അറിയപ്പെടുന്നത് മേൽസൂചിപ്പിച്ച ഗ്രന്ഥളിലെ ഗാഥകളുടെ അതിവിസ്തൃതമായ ഗദ്യ വ്യാഖ്യാനങ്ങളാണ്. ഇവയിൽ അങ്ങിങ്ങായി ഗാഥകളും ഉണ്ടായിരിക്കും. ഇന്നറിയപ്പെടുന്ന 'ജാതകത്ഥ വന്നനാ' എന്ന ഗ്രന്ഥം ' ജാതകത്ഥ കഥാ' എന്ന അതിപ്രാചീന ഗ്രന്ഥത്തെ ബുദ്ധഘോഷൻ എന്ന ബൗദ്ധാചാര്യൻ പരിഷ്കരിച്ചുണ്ടാക്കിയതാണ് എന്ന് കരുതപ്പെടുന്നു. ഇതിൽ അഞ്ച് ഭാഗങ്ങളുണ്ട്.

1. വർത്തമാനകാലകഥ: ബുദ്ധനെ ജാതകകഥ പറയാൻ പ്രേരിപ്പിച്ച സംഭവത്തെയും ഇതിൽ ബന്ധിപ്പിച്ചിരിക്കും.

2. ഭൂതകാലകഥ: ഇതാണ് ശരിയായ ജാതകകഥ.

3. മേല്പ്പറഞ്ഞ രണ്ടുമായും ബന്ധപ്പെട്ട ഗാഥകൾ.

4. വ്യാകരണപരമായും നിഘണ്ടുശാസ്ത്രപരമായുമുള്ള അഭിപ്രായങ്ങൾ.

5. രണ്ടു ഭൂതകാലകഥയിലെ കഥാപാത്രങ്ങളെ ബുദ്ധന്റെ കാലത്തെ അവയുടെ പുനർജന്മവുമായി ബന്ധിപ്പിക്കുന്ന 'സമോധാന'. 

എന്നിവയാണവ.

ഭാരതത്തിലെ കഥാസാഹിത്യത്തെ സംബന്ധിച്ചിടത്തോളം ജാതക കഥകൾക്ക് വളരെ പ്രാധാന്യമുണ്ട്. പലജാതകകഥകളോടും തുല്യമായ കഥകൾ പഞ്ചതന്ത്രം,കഥാസരിത്‌സാഗരം, മഹാഭാരതം,രാമായണം,ജൈനസാഹിത്യം എന്നിവയിൽ കാണുന്നുണ്ട്. പാശ്ചാത്യ കഥകളോട് തുല്യമായ കഥകളും ജാതക കഥകളിലുണ്ട്. സുപ്രസിദ്ധമായ സോളമന്റെ നീതി പോലൂള്ള ഒരു കഥ മഹാ-ഉമ്മഗ്ഗ-ജാതകത്തിലുണ്ട്. ജാതകകഥകൾ പ്രാചീന ഭാരത ജീവിതരീതികളിലേക്കും വെളിച്ചം വീശുന്നു.

'തിപിടക'ത്തിലുൾപ്പെടുന്ന ഖുദ്ദകനികായത്തിലെ അവസാന ഗ്രന്ഥമായ ചര്യാപിടകത്തിൽ പദ്യരൂപത്തിലുള്ള 35 ജാതകങ്ങളുണ്ട്. സത്യം ദയ തുടങ്ങിയ പത്ത് പാരമിതകളിൽ ബുദ്ധൻ എത്തിയതെപ്രകാരമാണെന്ന് ഈ കഥകൾ പ്രസ്താവിക്കുന്നു. ഇവയിൽ മിക്കവയും വിരസങ്ങളായ രൂപരേഖകൾ മാത്രമാണ് . നിദാനകഥ, ജാതകമാല (ബോധിസത്വാപദാനമാലാ) എന്നിവയാണ് ഇന്നറിയപ്പെടുന്ന മുഖ്യ കഥാഗ്രന്ഥങ്ങൾ . ഒരു പേജുപോലും വലിപ്പമില്ലാത്ത കഥകൾ മുതൽ അച്ചടിച്ച നൂറുപേജിലും ഒതുങ്ങാത്തത്ര വലിപ്പമുള്ള കഥകൾ വരെ ഇവയിൽ ഉൾപ്പെടുന്നു.

ധർമതത്വങ്ങളെ സാമാന്യജനങ്ങൾക്കുപദേശിക്കുക എന്നതായിരുന്നു ഈ കഥകളുടെ ലക്ഷ്യം എന്നത് വ്യക്തമാണ്.


</doc>
<doc id="124517" url="https://ml.wikipedia.org/wiki?curid=124517" title="കാൻ ചലച്ചിത്രോത്സവം">
കാൻ ചലച്ചിത്രോത്സവം

1946ൽ ആരംഭിച്ച കാൻ ചലച്ചിത്രോത്സവം ലോകത്തിലെതന്നെ ഏറ്റവും പഴക്കമേറിയതും പ്രൌഡിയേറിയതുമായ ചലച്ചിത്രോത്സവങ്ങളിൽ ഒന്നായാണ് കണക്കാക്കുന്നത്. സാധാരണയായി എല്ലാ വർഷങ്ങളിലും മെയ്‌ മാസത്തിൽ ഫ്രാൻസിലെ കാൻ പട്ടണത്തിൽ വെച്ചാണ് ഇത് സംഘടിപ്പിക്കുന്നത്. 2010ലെ കാൻ ചലച്ചിത്രോത്സവം നടന്നത് മെയ്‌ 12 മുതൽ 23 വരെയാണ്. അമേരിക്കൻ സംവിധായകനായ റ്റിം ബർട്ടൻ ആയിരുന്നു ജൂറി പ്രസിഡന്റ്. 2017 ലെ കാൻ ചലച്ചിത്രോത്സവം നടന്നത് മെയ് 17 മുതൽ 28 വരെയാണ് 
ഓരോ ചലച്ചിത്രോത്സവവും തുടങ്ങുന്നതിനു മുന്നോടിയായി ചലച്ചിത്രോത്സവത്തിന്റെ ഡയർക്റ്റർ ബോർഡ് കാൻ പുരസ്കാരങ്ങൾ തീരുമാനിക്കുന്ന അന്തിമ ജൂറിയെ നിയമിക്കുന്നു.
കാൻ ചലച്ചിത്രോത്സവത്തിൽ നൽകുന്ന ഏറ്റവും പ്രാധാനപ്പെട്ട പുരസ്കാരം ഗോൾഡൻ പാം പുരസ്കാരമാണ്.


</doc>
<doc id="124530" url="https://ml.wikipedia.org/wiki?curid=124530" title="ഓപ്പറ മിനി">
ഓപ്പറ മിനി

ഓപേറ മിനി മൊബൈൽ ഫോണുകളിൽ ഇന്റർനെറ്റ് ബ്രൗസ് ചെയ്യുവാൻ വേണ്ടി ഉപയോഗിക്കുന്ന ഒരു സോഫ്റ്റ്വെയറാണ്‌. ജാവാ ആപ്ലിക്കേഷൻ ഉപയോഗിച്ചാണ്‌ ഇതു പ്രവർത്തിക്കുന്നത്. ഓപെറ സെർവർ ഉപയോഗിച്ചു വെബ്സൈറ്റുകൾ "കംപ്രെസ്സ്" ചെയ്യുന്നതിനാൽ ഓപെറ മിനി വെബ്സൈറ്റുകൾ അതിവേഗം ലഭ്യമാക്കുന്നു.
മൊബൈലിൽ മലയാളം വിക്കിപീഡിയയും മറ്റു മലയാളം വെബ് പേജുകളും വായിക്കാൻ ഏറ്റവും സൗകര്യപ്രദമായ മൊബൈൽ ബ്രൗസറാണ് ഓപ്പറ മിനി. കോൺഫിഡറേഷനിൽ ലാഗ്വേജ് കോംപ്ലക്സ് സക്രിപ്റ്റ് ആക്ടീവ് ചെയതാണ് ഇത് ലഭ്യമാവുക.


</doc>
<doc id="124531" url="https://ml.wikipedia.org/wiki?curid=124531" title="ഈനാമ്പേച്ചി (ജനുസ്സ്)">
ഈനാമ്പേച്ചി (ജനുസ്സ്)

ഫിലോഡേറ്റ ഗോത്രത്തിൽ പെട്ട ഒരു സസ്തനിയാണ്‌ ഈനാമ്പേച്ചി. ഉറുമ്പുതീനി, അളുങ്ക് എന്നീ പേരിലും അറിയപ്പെടുന്നു. ഈ ഗോത്രത്തിൽ മാനിഡേ എന്ന ഏക കുടുംബവും അതിൽ എട്ടു ജാതികളുള്ള മാനിസ് എന്ന ജനുസും മാത്രമാണ്‌ അവശേഷിച്ചിട്ടുള്ളത്. ഇവയ്ക്കുപുറമേയുള്ള ജാതികൾ അന്യംനിന്നുപോയി. അതിവേഗം വംശനാശം സംഭവിച്ചുകൊണ്ടിരിക്കുന്ന ഒരു ജീവിയാണ് . ഈനാമ്പേച്ചി 
ഈനാമ്പേച്ചികൾക്ക് ശരീരത്തെ പൊതിഞ്ഞ് കെരാറ്റിൻ എന്ന വസ്തു കൊണ്ടു നിർമ്മിതമായ വലിയ ശൽക്കങ്ങൾ ഉണ്ട്. സസ്തനികൾക്കിടയിൽ ഈ അനുകൂലനം ഉള്ള ഏക ഗോത്രം ഈനാമ്പേച്ചികളുടേതാണ്‌.ആഫ്രിക്കയിലേയും ഏഷ്യയിലേയും ഉഷ്ണമേഖലാ പ്രദേശങ്ങളിലാണ്‌ ഇവ കാണപ്പെടുന്നത്. ഇവയുടെ ഇംഗ്ലീഷ് പേര്‌ "പാൻ‌ഗോളിൻ" എന്നാണ്‌. "ചുരുണ്ടുകൂടുന്നത്" എന്നർത്ഥമുള്ള 'പെങ്കുലിങ്ങ്' എന്ന മലയൻഭാഷാപദത്തിൽ നിന്നാണ്‌ ഈ പേരിന്റെ നിഷ്പത്തി. ഇന്ത്യൻ ഈനാമ്പേച്ചി ആണ് ഇന്ത്യൻ ഉപഭൂഖണ്ഡത്തിൽ കാണപ്പെടുന്നത്.
നിശാചാരികളായ ഈനാമ്പേച്ചികളെ അവയുടെ അതിതീക്ഷ്ണമായ ഘ്രാണശേഷി ഇരതേടാൻ സഹായിക്കുന്നു. നീളവാലൻ ഈനാമ്പേച്ചികൾ (long-tailed pangolin) പകലും സക്രിയരായിരിക്കാറുണ്ട്. എങ്കിലും പൊതുവേ ഇനാമ്പേച്ചികൾ പകൽ മുഴുവൻ പന്തുപോലെ ഉരുണ്ട് ഉറങ്ങി കഴിയുന്നു.

ആന്റ് ഈറ്റർ, തേവാങ്ക് എന്നിവയോട് രൂപസാദൃശ്യം പുലർത്തുന്ന ആർമെഡില്ലോകൾക്കൊപ്പവും ഇവയെ മുൻ‌കാലങ്ങളിൽ വർഗ്ഗീകരിച്ചിരുന്നു. പക്ഷേ ജനിതകശാസ്ത്രം നൽകുന്ന പുതിയ തെളിവുകൾ, ജീവിച്ചിരിക്കുന്ന ജന്തുക്കളിൽ ഇവയുടെ ഏറ്റവുമടുത്ത ബന്ധുക്കൾ മാംസഭോജികളാണെന്ന അനുമാനത്തിലേയ്ക്കു നയിക്കുന്നു.അന്യംനിന്നുപോയ അനേകം വിഭാഗങ്ങൾ അടങ്ങുന്ന "സിമോലെസ്റ്റ" ജന്തുഗോത്രത്തിൽ പെടുന്നവയാണ്‌ ഇവയെന്ന് കരുതുന്ന ജീവാശ്മവിദഗ്ദ്ധന്മാരുമുണ്ട്.

വലിയ ഫലകങ്ങൾ പോലുള്ള ശൽക്കങ്ങളാണ്‌ ഈനാമ്പേച്ചിയുടെ ശരീരപ്രകൃതിയിൽ ഏറ്റവും ശ്രദ്ധിക്കപ്പെടുന്നത്. കാഠിന്യമേറിയ കെരാറ്റിൻ എന്ന വസ്തു കൊണ്ടാണ്‌ ഈ ശൽകങ്ങൾ നിർമ്മിച്ചിരിക്കുന്നത്. മനുഷ്യരുടേയും നാൽക്കാലികളുടേയും നഖങ്ങൾ നിർമ്മിച്ചിരിക്കുന്ന വസ്തു തന്നെയാണിത്. നവജാതമായ ഈനമ്പേച്ചികളിൽ മൃദുവായിരിക്കുന്ന ശൽക്കങ്ങൾ അവ വളരുന്നതോടെ കാഠിന്യം നേടുന്നു. ശത്രുഭീഷണി നേരിടുമ്പോൾ, തല വാലിനടിയിൽ ഒളിച്ച്, ശൽക്കങ്ങളെ പ്രതിരോധകവചമാക്കി പന്തുപോലെ ചുരുണ്ടുകൂടാൻ ഇവയ്ക്കാകുന്നു. കത്തിപോലെ നിശിതമായ ശൽക്കങ്ങൾ പ്രതിരോധത്തെ സഹായിക്കുന്നു. തേവാങ്കുകളെപ്പോലെ ഈനാമ്പേച്ചികൾക്കും ശരീരത്തിന്റെ പിൻ‌ഭാഗത്തെ ഗ്രന്ഥികളിൽ നിന്ന് രൂക്ഷഗന്ധമുള്ള ഒരുതരം ശ്രവം വമിപ്പിക്കാനാകും. ഇവയുടെ കാലുകൾ നീളം കുറഞ്ഞവയും കൂർത്ത നഖങ്ങൾ ഉള്ളവയുമാണ്‌. നഖങ്ങൾ ചിതലിന്റേയും ഉറുമ്പിന്റേയും പുറ്റുകൾ മാന്താനും പിടിച്ചുകയറാനും പ്രയോജനപ്പെടുന്നു. സഞ്ചരിക്കുമ്പോൾ, കൂർത്ത് ഏറെ നീളമുള്ള നഖങ്ങളെ സം‌രക്ഷിക്കാനായി മുൻ‌കാല്പത്തികൾ മടക്കി വച്ചിരിക്കും.

ജാതി അനുസരിച്ച് ഈനാമ്പേച്ചികൾക്ക് 30 സെന്റീമീറ്റർ തുടങ്ങി 100 സെന്റിമീറ്റർ വരെ (12 മുതൽ 39 വരെ ഇഞ്ച്) വലിപ്പമുണ്ടാകാം. പെൺ ഈനാമ്പേച്ചികൾക്ക് പൊതുവേ വലിപ്പം കുറവായിരിക്കും.

ഏറെ നീളത്തിൽ ഉദരാശയത്തോളം വരെ എത്തുന്ന നാവാണ്‌ ഇവക്കുള്ളത്. ഏകോന്മുഖ പരിണാമം (convergent evolution) മൂലം ഈനാമ്പേച്ചികൾക്കും ഭീമൻ ഉറുമ്പുതീനിക്കും കുഴൽച്ചുണ്ടൻ തേൻ വാവലിനും (tube-lipped nectar bat) കണ്ഠത്തിലെ ഹൈപ്പോയിഡ് അസ്ഥിയിൽ ഉറപ്പിച്ചിട്ടില്ലാത്ത നാവാണുള്ളത്. ഇവയുടെ നാവുകൾ, കണ്ഠകൂപത്തെ കടന്ന് ഔരസാശയത്തോളം എത്തിനിൽക്കുന്നു. നാവിന്റെ ഈ നീൾച്ച നിലകൊള്ളുന്നത് നെഞ്ഞസ്ഥിക്കും(sternum) ശ്വാസനാളത്തിനും ഇടയിലാണ്‌. വലിയ ഈനാമ്പേച്ചികൾക്ക് അവയുടെ നാവ് 40 സെന്റിമീറ്റർ (16 ഇഞ്ച്) വരെ നീട്ടാനാകും. 

ഈനാമ്പേച്ചികൾക്ക് പല്ല് ഇല്ലാത്തതിനാൽ ചവയ്ക്കാനാവില്ല. ചിതല്പുറ്റുകളേയും മറ്റും മുൻ‌കാലുകളിലെ കൂർത്ത നഖങ്ങൾ ഉപയോഗിച്ച് പൊളിച്ചതിനു ശേഷം നീണ്ട നാക്ക് അവയ്ക്കുള്ളിലേയ്ക്കു കടത്തിയാണ്‌ ഇവ ഇരതേടുന്നത്. ഉറുമ്പുകളെ നാവിൽ ഒട്ടിച്ചെടുക്കാൻ സഹായിക്കുന്നതരം ഉമിനീർ പുറപ്പെടുവിക്കുന്ന ഗ്രന്ഥികൾ അവയുടെ ഔരസാശയത്തിലുണ്ട്. 

മരം‌കേറി ഈനാമ്പേച്ചിയെപ്പോലുള്ള ചില ജാതികൾ നീണ്ട വാലുപയോഗിച്ച് വൃക്ഷശാഖകളിൽ ചുറ്റിപ്പിടിച്ചു കിടന്ന് അവയുടെ തൊലിയ്ക്കുള്ളിൽ ഷഡ്പദങ്ങളെ കണ്ടെത്തി ആഹരിക്കുന്നു.

ഈനാമ്പേച്ചികളുടെ ഗർഭകാലം 120 മുതൽ 150 വരെ ദിവസമാണ്‌. ആഫ്രിക്കൻ ഇനങ്ങളിൽ ഒരു പ്രസവത്തിൽ ഒരു കുഞ്ഞ് മാത്രം പിറക്കുന്നു. ഏഷ്യൻ ഇനങ്ങളിൽ ഒരു പ്രസവത്തിൽ മൂന്നു കുഞ്ഞുങ്ങൾ വരെ കണ്ടേക്കാം. പിറവിയിൽ കുഞ്ഞുങ്ങളുടെ തൂക്കം 80 മുതൽ 450 ഗ്രാം വരെ ഉണ്ടായിരിക്കും. തുടക്കത്തിൽ ശൽക്കങ്ങൾ മൃദുവായിരിക്കും. അമ്മമാരുടെ വാലിൽ പിടിച്ചിരുന്ന് കുഞ്ഞുങ്ങൾ അവരോടൊപ്പം സഞ്ചരിക്കുന്നു. എന്നാൽ തുരന്ന് മാളങ്ങൾ ഉണ്ടാക്കുന്ന ഇനങ്ങളിൽ കുഞ്ഞുങ്ങൾ ആദ്യത്തെ 2-4 ആഴ്ചക്കാലം മാളത്തിൽ കഴിയുന്നു. മൂന്നാം മാസത്തിലാണ്‌ മുലകുടി മാറുന്നത്. രണ്ടു വയസ്സാകുന്നതോടെ ഈനമ്പേച്ചികൾ ലൈംഗിക പക്വത പ്രാപിക്കുന്നു.


</doc>
<doc id="124532" url="https://ml.wikipedia.org/wiki?curid=124532" title="ഗോൾഡൻ പാം പുരസ്കാരം">
ഗോൾഡൻ പാം പുരസ്കാരം

കാൻ ചലച്ചിത്രോത്സത്തിൽ മത്സരിക്കുന്ന സിനിമകൾക്ക് നൽകപ്പെടുന്നു ഏറ്റവും വലിയ പുരസ്കാരമാണ് ഗോൾഡൻ പാം (ഫ്രഞ്ച്:Palme d'Or: പാം ദൊ). 1955 ൽ ഇതിന്റെ സംഘാടക സമിതിയാണ് ഈ പുരസ്കാരം ഏർപ്പെടുത്തിയത്. മുൻകാലത്ത് അതായത് 1939 മുതൽ 1954 വരെ ഫെസ്റ്റിവലിലെ ഉന്നത പുരസ്കാരം ഗ്രാൻറ് പ്രിക്സ് ഡു ഫെസ്റ്റിവൽ ഇൻറർനാഷണൽ ഡു ഫിലിം ആയിരുന്നു. 1975 ൽ പുനസ്ഥാപിക്കുന്നതിനു മുമ്പ് ഒരിക്കൽക്കൂടി ഗ്രാൻറ് പ്രിക്സ് പുരസ്കാരം 1964 ൽ നിലവിൽ വന്നിരുന്നു.

സിനിമാ വ്യവസായത്തിലെ ഏറ്റവും അഭിമാനാർഹമായ ബഹുമതികളിലൊന്നായി പാം ഡി'ഓർ പുരസ്കാരം വ്യാപകമായി കണക്കാക്കപ്പെടുന്നു.


</doc>
<doc id="124539" url="https://ml.wikipedia.org/wiki?curid=124539" title="അഗസ്ത്യൻ">
അഗസ്ത്യൻ

പുരാവൃത്ത പ്രസിദ്ധനായ ഒരു ഋഷിയാണ് അഗസ്ത്യൻ. അഗസ്ത്യന്റെ ഉദ്ഭവത്തെപ്പറ്റി പല പൗരാണികകഥകളും പ്രചാരത്തിലിരിക്കുന്നു. ഉർവശി എന്ന അപ്സരസിന്റെ സൗന്ദര്യം കണ്ടു മോഹിതരായിത്തീർന്ന മിത്രനും വരുണനും ധാതുസ്ഖലനം ഉണ്ടായി എന്നും ആ ധാതു ഒരു കുടത്തിൽ നിക്ഷേപിച്ചുവെന്നും അതിൽനിന്ന് പിന്നീട് അഗസ്ത്യൻ പിറന്നു എന്നുമാണ് കഥ. ഈ കഥയുടെ പരാമർശം ഋഗ്വേദത്തിലുണ്ട് (ഋഗ്വേദം 7/33/13).

കുംഭത്തിൽ നിന്നും ഉദ്ഭവിച്ചവനാകയാൽ കുംഭജൻ, കുംഭസംഭവൻ, ഘടോദ്ഭവൻ എന്നീ പേരുകളിലും അഗസ്ത്യൻ അറിയപ്പെടുന്നു. മാതാപിതാക്കളുടെ നാമങ്ങളുമായി ബന്ധപ്പെടുത്തി മൈത്രാ വരുണി, ഔർവശീയൻ എന്നീ പേരുകളും അഗസ്ത്യന് ലഭിച്ചിട്ടുണ്ട്. പർവ്വതം, കുടം എന്നീ അർത്ഥങ്ങളുള്ള 'അഗം' എന്ന പദത്തിൽ അഗസ്ത്യൻ എന്ന പേര് കണ്ടെത്തുന്നവരും ദുർലഭമല്ല. അഗത്തെ സ്തംഭിപ്പിച്ചവൻ, അഗ(കുട)ത്തിൽനിന്ന് സ്ത്യായനം ചെയ്യ (കൂട്ടിച്ചേർക്ക)പ്പെട്ടവൻ എന്നെല്ലാമാണ് ഈ വ്യാഖ്യാനത്തിന്റെ നിദാനം. സുമേരുപർവതത്തെ പ്രദക്ഷിണം ചെയ്യാൻ എല്ലാവർക്കും കഴിയുമെങ്കിലും തന്നെ മറികടക്കുവാൻ ലോകത്താർക്കും സാധ്യമല്ല എന്ന് അഹങ്കരിച്ച വിന്ധ്യപർവതത്തിന്റെ ഗർവു തകർത്തവൻ എന്ന നിലയിലാണ് 'പർവതത്തെ സ്തംഭിപ്പിച്ചവൻ' എന്ന അർത്ഥത്തിൽ അഗസ്ത്യൻ എന്ന പേർ ഇദ്ദേഹത്തിന് ലഭിച്ചത്.

ദേവാസുര യുദ്ധവേളയിൽ തന്റെ ഉൾഭാഗത്ത് ഒളിച്ചിരിക്കുവാൻ അസുരൻമാർക്ക് സൗകര്യം നല്കിയ സമുദ്രത്തോട് കുപിതനായിത്തീർന്ന അഗസ്ത്യൻ സാഗരജലം മുഴുവൻ കൈക്കുള്ളിലൊതുക്കി കുടിച്ചുകളഞ്ഞു എന്ന് മറ്റൊരു ഐതിഹ്യവും പ്രചാരത്തിലുണ്ട്. നഹുഷനെ തന്റെ ശാപംമൂലം പെരുമ്പാമ്പാക്കിയതും വാതാപി എന്നു പേരുളള രാക്ഷസനെ ഭക്ഷിച്ചതും വാതാപിയുടെ സഹോദരനായ ഇല്വലനെ നേത്രാഗ്നിയിൽ ഭസ്മീകരിച്ചതും, ക്രൗഞ്ചനെ പർവതമാക്കി മാറ്റിയതും ഇന്ദ്രദ്യുമ്നനെ ശപിച്ച് ആനയാക്കിയതും അഗസ്ത്യന്റെ അത്ഭുതസിദ്ധികൾക്ക് ഉദാഹരണങ്ങളാണ്. രാവണനുമായുള്ള യുദ്ധത്തിൽ പരവശനായിത്തീർന്ന ശ്രീരാമന് ആദിത്യഹൃദയമന്ത്രം ഉപദേശിച്ചുകൊടുത്ത് അദ്ദേഹത്തിന്റെ ആത്മവീര്യവും സമരോത്സാഹവും അഗസ്ത്യൻ വർദ്ധിപ്പിച്ചുവെന്ന് രാമായണത്തിൽ പറയുന്നു.

ബ്രഹ്മപുരാണം അനുസരിച്ച് അഗസ്ത്യൻ, പുലസ്ത്യ മഹർഷിയുടെ പുത്രനാണ്. അഗസ്ത്യൻ വളരെക്കാലം നിത്യബ്രഹ്മചാരിയായി കഴിഞ്ഞുവെന്നും ഒടുവിൽ പിതൃക്കളുടെ പുണ്യകർമാനുഷ്ഠാനങ്ങൾക്ക് പിൻഗാമികളില്ലാതെ വന്നതു നിമിത്തം വിവാഹിതനായി എന്നും പുരാണ പരാമർശങ്ങൾ കാണുന്നു. അഗസ്ത്യൻ തന്റെ തപ:ശ്ശക്തികൊണ്ട് ഒരു ബാലികയെ സൃഷ്ടിച്ച്, സന്താനലാഭം കൊതിച്ചു കഴിഞ്ഞിരുന്ന വിദർഭരാജാവിന് സമർപ്പിച്ചു. ഈ ബാലിക ലോപാമുദ്രയെന്ന പേരിൽ സുന്ദരിയായ ഒരു യുവതിയായി വളർന്നപ്പോൾ അഗസ്ത്യൻ അവളെ വിവാഹം ചെയ്തു. ഈ ദമ്പതികൾക്ക് ദൃഢസ്യു എന്നു പേരുളള ഒരു പുത്രനുണ്ടായി.

വിന്ധ്യപർവതത്തിന്റെ തെക്കു ഭാഗത്തുള്ള കുഞ്ജര പർവതത്തിലെ ഒരു കുടീരത്തിലാണ് അഗസ്ത്യമുനി പാർത്തിരുന്നത്. ഈ കുടീരം സഹ്യപർവതത്തിലെ അഗസ്ത്യകൂടമാണെന്ന് ഒരു വിശ്വാസമുണ്ട്.

തമിഴ് സാഹിത്യത്തിൽ പല അഗസ്ത്യൻമാരെപ്പറ്റി പരാമർശമുണ്ടെങ്കിലും വൈദ്യശാസ്ത്രത്തിന്റെയും ജ്യോതിഷത്തിന്റെയും ആചാര്യനായി ആരാധിച്ചുപോരുന്നത് കുംഭോദ്ഭവനെന്നു കരുതപ്പെടുന്ന അഗസ്ത്യനെ തന്നെയാണ്. തമിഴ് ഭാഷയുടെ അക്ഷരമാല നിർമ്മിച്ചതും ആദ്യത്തെ വ്യാകരണം രചിച്ചതും ഈ അഗസ്ത്യമഹർഷിയാണെന്ന് വിശ്വസിച്ചുപോരുന്നു. പ്രസിദ്ധ തമിഴ് വ്യാകരണമായ തൊൽക്കാപ്പിയം രചിച്ച തൊൽക്കാപ്യർ അഗസ്ത്യമുനിയുടെ പ്രഥമശിഷ്യനായിരുന്നു എന്നാണ് ഐതിഹ്യം. 12,000 സൂത്രങ്ങളുള്ള അകത്തിയം എന്ന വിശ്രുത ഗ്രന്ഥം രചിച്ചത് ഈ അഗസ്ത്യമുനിയാണെന്നും അല്ലെന്നും ഭിന്നമതങ്ങൾ നിലവിലിരിക്കുന്നു. വൈദികകാലത്തും രാമായണകാലത്തും മഹാഭാരതകാലത്തും പല അഗസ്ത്യൻമാർ ജീവിച്ചിരുന്നതായി പരാമർശങ്ങളുണ്ട്. ഇവരിൽ ആരാണ് അകത്തിയം രചിച്ചതെന്നോ തമിഴ് ഭാഷയെ സമുദ്ധരിച്ചതെന്നോ വ്യക്തമായി കാണിക്കുന്ന ചരിത്രരേഖകളൊന്നും തന്നെ ലഭിച്ചിട്ടില്ല. എങ്കിലും രാമായണത്തിലും രാമായണത്തെ ഉപജീവിച്ചു രചിക്കപ്പെട്ടിട്ടുള്ള ഇതരകാവ്യങ്ങളിലും അഗസ്ത്യൻ പരാമൃഷ്ടനായിട്ടുണ്ട് എന്ന കാര്യം വിസ്മരിക്കാവുന്നതല്ല. 

വരാഹപുരാണത്തിലെ അഗസ്ത്യഗീത, പഞ്ചരാത്രത്തിലെയും സ്കന്ദപുരാണത്തിലെയും അഗസ്ത്യസംഹിതകൾ തുടങ്ങി പല പുരാണഭാഗങ്ങളുടെയും കർതൃത്വം അഗസ്ത്യമുനിയിൽ നിക്ഷിപ്തമായിട്ടുണ്ട്. അഗസ്ത്യകൂടത്തിനു പുറമേ, അഗസ്ത്യതീർഥം, അഗസ്ത്യഗിരി, അഗസ്ത്യവടം, അഗസ്ത്യസരസ്സ്, അഗസ്ത്യാശ്രമം, അഗസ്ത്യകൂടം, അഗസ്തീശ്വരം തുടങ്ങി ഈ മുനിയുടെ പേര് ഉപസർഗമായിട്ടുള്ള പല സ്ഥലനാമങ്ങളും ഇന്ത്യയിൽ പലയിടത്തും കാണപ്പെടുന്നു; ദക്ഷിണേന്ത്യയിലാണ് ഇവയിൽ ഭൂരിഭാഗവും. അഗസ്ത്യരസായനം എന്ന ആയുർവേദ ഔഷധം വിധിച്ചിട്ടുള്ളത് ഈ മഹർഷിയാണെന്ന് വിശ്വസിക്കപ്പെടുന്നു.

അകത്തിയരുടെ വ്യാകരണനിർമിതിയെ പുരസ്കരിച്ച് അകത്തിയൻ പന്തയ ചെഞ്ചൊൽ ആരണങ്കു എന്ന് തമിഴ് ഭാഷയെപ്പറ്റി പ്രസ്താവമുണ്ട്. അകത്തിയരെ ഈശ്വരനായി സങ്കല്പിച്ച് ക്ഷേത്രത്തിൽ പ്രതിഷ്ഠിച്ച് ആരാധിച്ചുവരുന്നു. ആ പേരിനോട് ബന്ധപ്പെട്ട ചില സ്ഥലങ്ങളുമുണ്ട്. ഇദ്ദേഹം ജീവിച്ചിരുന്നത് ഒന്നാം സംഘകാലത്താണെന്ന് പറയപ്പെടുന്നു. അകത്തിയം എന്നാണ് ഇദ്ദേഹം എഴുതിയ പ്രധാന കൃതിയുടെ പേര്. അതിലെ സൂത്രങ്ങൾ അത്ര പ്രാചീനമല്ലെന്നും അഭിപ്രായം ഇല്ലാതില്ല.

ചിലപ്പതികാരം, മണിമേഖല, പരിപാടൽ മുതലായ ഗ്രന്ഥങ്ങളിൽ അകത്തിയരെപ്പറ്റി പരാമർശങ്ങളുണ്ട്. വേൾവിക്കുടി ചിന്നമനൂർ ചെപ്പേടിൽ പാണ്ഡ്യരുടെ പുരോഹിതൻ അകത്തിയരായിരുന്നുവെന്നു കാണുന്നു.

"ഇറൈയനാർ അകപ്പൊരുൾ ഉരൈ"യിൽ നിന്ന്, "തലൈച്ചങ്ക"(ഒന്നാംസംഘ)ത്തിൽ അകത്തിയർ എന്നൊരു പുലവർ (പണ്ഡിതൻ) ഉണ്ടായിരുന്നുവെന്നും അദ്ദേഹം രചിച്ച അകത്തിയം എന്ന ലക്ഷണഗ്രന്ഥം അക്കാലത്തെ അംഗീകൃത വ്യാകരണ ഗ്രന്ഥമായിരുന്നുവെന്നും കാണാം. അതിൽ പന്തീരായിരം സൂത്രങ്ങൾ അടങ്ങിയിട്ടുണ്ട്. ഇയൽ, ഇശൈ, നാടകം എന്നിവയെപ്പറ്റിയാണ് അതിൽ പ്രതിപാദിക്കുന്നത്. "ഉരൈയാശിരിയർ" അവിടവിടെ ഉദ്ധരിച്ചിട്ടുള്ളവയല്ലാതെ അതിലെ സൂത്രങ്ങൾ പലതും ലഭ്യമല്ല. രാമായണം, ഭാരതം മുതലായ പ്രാചീന കൃതികളിൽ കാണുന്ന അഗസ്ത്യമുനിയാണോ തമിഴ് വൈയാകരണനായ അകത്തിയർ എന്നതിനെപ്പറ്റി അഭിപ്രായവ്യത്യാസമുണ്ട്. അഗസ്ത്യൻ പൊതിയമലൈയിൽ വസിച്ചുകൊണ്ട് തമിഴിനെ പോഷിപ്പിച്ചുവെന്ന് വാല്മീകിരാമായണത്തിൽ സൂചനയുണ്ട്. പില്ക്കാലത്തെ 18 സിദ്ധൻമാരുടെ കൂട്ടത്തിലും ഒരു അകത്തിയരുണ്ട്. അനേകം വൈദ്യഗ്രന്ഥങ്ങളുടെ കർതൃത്വവും ചിലർ അകത്തിയർക്ക് നൽകുന്നു.

അകത്തിയരിൽനിന്ന് വ്യാകരണം (ഇലക്കണം) പഠിച്ചവരാണ് തൊൽക്കാപ്പിയർ, ആതങ്കോട്ടാശാൻ, പനമ്പാരനാർ, അവിനയനാർ, കാക്കൈപാടിനിയാർ, നറ്റത്തനാർ, തുരാലിങ്കർ, വൈയാപികർ, വായ്പ്പിയർ, കഴാരമ്പർ, ചെമ്പൂട് ചേയ്, വാമനർ എന്നീ പന്ത്രണ്ടു പണ്ഡിതന്മാർ. ഇവർ പന്ത്രണ്ടുപേരും ചേർന്ന് പുറപ്പൊരുട് പന്നിരുപടലം എന്നൊരു ഗ്രന്ഥം രചിച്ചുവെന്നു പറയപ്പെടുന്നു. അവരിൽ നാലുപേർ തങ്ങളുടെ പേരിൽ നിർമിച്ച ലക്ഷണ ഗ്രന്ഥങ്ങളാണ് തൊൽകാപ്പിയം, അവിനയം, കാക്കൈപാടിനീയം, നറ്റത്തം എന്നിവ. ഇവയിൽ തൊൽകാപ്പിയം ഒരുത്തമ വ്യാകരണഗ്രന്ഥമെന്നനിലയിൽ ഇന്നും ആദരിക്കപ്പെടുന്നു.

ആകാശത്തിന്റെ ഈശാനകോണിൽ ഉദിക്കുന്ന കാനോപസ് (Canopus) പൗരസ്ത്യജ്യോതിശ്ശാസ്ത്രത്തിൽ അഗസ്ത്യനക്ഷത്രമായി അറിയപ്പെടുന്നു.



</doc>
<doc id="124540" url="https://ml.wikipedia.org/wiki?curid=124540" title="ടീനോഫോറ">
ടീനോഫോറ

ഒരു ജന്തുഫൈലമാണ് ടീനോഫോറ. റേഡിയേറ്റ് ജന്തുഫൈലങ്ങളിലെ രണ്ടാമത്തേതും അവസാനത്തേതുമായ ഫൈലമാണിത്. അതിപുരാതന കാലം മുതൽക്കേ ഈ വിഭാഗത്തിൽപ്പെടുന്ന ഏതാനും ജീവികളെപ്പറ്റി അറിവുണ്ടായിരുന്നെങ്കിലും 1889-ൽ ഹാറ്റ്സ് ചെക്ക് എന്ന ശാസ്ത്രകാരനാണ് ടീനോഫോറുകളെ ഒരു പ്രത്യേക വിഭാഗമാക്കി മാറ്റിയത്. എങ്കിലും ഇപ്പോഴും ഇവയെ സീലെന്ററേറ്റ ഫൈലത്തോടൊപ്പം കണക്കാക്കിവരുന്ന ശാസ്ത്രജ്ഞരും ഉണ്ട്.

ടീനോഫോറുകൾ കോംബ് ജെല്ലികൾ, സീവാൾനട്ടുകൾ എന്നീ പേരുകളിലും അറിയപ്പെടുന്നുണ്ട്. ഇവ സുതാര്യ ജലാറ്റിന ഘടനയുള്ള ജീവികളാണ്.

പൊതുസമമിതി ബന്ധങ്ങളിൽ സീലന്റെറേറ്റുകളോട് ഇവയ്ക്ക് സാമ്യമുണ്ട്. ദംശ-കോശികകൾ ഇല്ലാത്തതും ദ്വിപാർശ്വസമമിതി ഉള്ളതുമായ ജീവികളാണ് ഈ ഫൈലത്തിലുള്ളത്. മുഖ-അപമുഖ അക്ഷത്തെ അടിസ്ഥാനമാക്കി ശരീരഭാഗങ്ങളെ ഇവയിൽ വിന്യസിച്ചിരിക്കുന്നു. ജീവിതകാലം മുഴുവനോ ലാർവൽ ഘട്ടത്തിൽ മാത്രമായോ കാണപ്പെടുന്ന എട്ടു നിരയിലായുള്ള രേഖാംശിക സിലിയാമയ പ്ലേറ്റുകൾ ഈ ജീവികളുടെ ഒരു സവിശേഷതയാണ്. മീസെൻകൈമ കോശങ്ങൾക്ക് ജലാറ്റിനസ്വഭാവമാണുള്ളത്. പൊതുവായ നിഷ്കൃഷ്ട അവയവ സംവിധാനവും ഇവയിൽ കാണപ്പെടുന്നില്ല. ഈ സവിശേഷതകളിലെല്ലാം ടീനോഫോറുകൾ സീലന്ററേറ്റുകളോട് സാദൃശ്യം പുലർത്തുന്നുണ്ടെങ്കിലും പചനവ്യൂഹത്തിന്റെ കൃത്യമായ ഘടന, അപമുഖ-സംവേദക പ്രതലത്തിന്റെ സാന്നിദ്ധ്യം എന്നിവ സീലന്ററേറ്റുകളേക്കാൾ ഉയർന്ന ശരീരഘടനാനിലവാരം ഇവയ്ക്കുണ്ടെന്ന് സൂചന നൽകുന്നു.

ടീനോഫോറുകളുടെ ശരീരത്തിന് മൊത്തത്തിൽ ഗോളാകൃതിയാണുള്ളത്. പാർശ്വീയമായോ പൃഷ്ട-പാർശ്വീയമായോ സമ്മർദിത ശരീരം ഉള്ളവയും വിരളമല്ല. ദ്വി-ആരീയമായി വിന്യസിച്ചിട്ടുള്ള സ്പർശകങ്ങൾ അഥവാ ഗ്രാഹികളും കാണപ്പെടുന്നു. അങ്ങിങ്ങ് കറ്റകളായി കൂടിച്ചേരാനുള്ള പ്രവണത പ്രകടിപ്പിക്കുന്ന സ്വതന്ത്രതന്തുക്കളുടെ രൂപത്തിലുള്ള പേശീവ്യവസ്ഥയാണ് ഇവയ്ക്കുള്ളത്. സിലിയാമയ പ്ലേറ്റുനിരകൾക്ക് ഇടയിലായി ജാലക രൂപത്തിലാണ് നാഡീവ്യവസ്ഥ രൂപമെടുത്തിട്ടുള്ളത്. വിസർജനാവയവങ്ങൾ ഇല്ല. പചനനാളികളുടെ ഭിത്തിയിലായി ജനനാംഗങ്ങൾ കാണപ്പെടുന്നു. മൊസേക് രീതിയിലുള്ള പരിവർധനമാണ് ഇവയ്ക്കുള്ളത്. സിഡിപ്പിഡ് എന്ന പേരിലുള്ള ഒരു ലാർവാഘട്ടവും ഉണ്ട്.

പ്ലവകസ്വഭാവമുള്ള, തീർത്തും കടൽ ജീവികളാണിവ. മുഖഭാഗം മുന്നോട്ടാക്കി അപമുഖഭാഗത്തേക്കു നീണ്ടിരിക്കുന്ന കോംബ് പ്ലേറ്റ് സിലിയകളുടെ പെട്ടെന്നുള്ള ചലനം വഴിയാണ് ഇവ സഞ്ചരിക്കുന്നത്. സഞ്ചാരം വളരെ മന്ദഗതിയിലാണുതാനും. നാഡീനിയന്ത്രണം വഴിയാണ് സിലിയകൾ ചലിക്കുന്നതെന്നു കണ്ടെത്തിയിട്ടുണ്ട്. 
ചെറിയ കടൽജീവികളാണ് ഇവയുടെ മുഖ്യ ആഹാരം. ഗ്രാഹികളാണ് ഇരയെ പിടിച്ചെടുക്കുന്നത്. ഞണ്ടുകൾ മൊളസ്ക്കകൾ തുടങ്ങിയവയുടെ ലാർവകളേയും മത്സ്യങ്ങളുടെ മുട്ടകളേയും ഇവ ഭക്ഷിക്കാറുണ്ട്. ചെറിയ തോതിൽ ജൈവദീപ്തി ഉത്പാദിപ്പിക്കാനും ഇവയ്ക്കു കഴിവുണ്ട്. ശരീരത്തിന്റെ നഷ്ടപ്പെട്ടുപോകുന്ന ഭാഗങ്ങളെ പുനരുദ്ഭവത്തിലൂടെ വീണ്ടും ഉണ്ടാക്കിയെടുക്കാനും ഇവയ്ക്കു സാധിക്കുന്നു.

ഏകദേശം 80-ഓളം സ്പീഷീസിനെ ഈ ജന്തുഫൈലത്തിൽ ഉൾപ്പെടുത്തിയിട്ടുണ്ട്. ടീനോഫോറ ഫൈലത്തെ ടെന്റക്കുലേറ്റ, ന്യൂഡ എന്നീ രണ്ടു വർഗങ്ങളായി തിരിച്ചിരിക്കുന്നു. ഗ്രാഹികൾ ഉള്ള ജീവികളെ ടെന്റക്കുലേറ്റയിലും ഗ്രാഹികൾ ഇല്ലാത്തവയെ ന്യൂഡയിലും ഉൾപ്പെടുത്തിയിരിക്കുന്നു. ടെന്റക്കുലേറ്റ വർഗത്തെ സിഡിപ്പിഡിയ, ലോബേറ്റ, സെസ്റ്റിഡ, പ്ലാറ്റീക്ടീനിയ എന്നീ നാലു ഗോത്രങ്ങളായും തിരിച്ചിട്ടുണ്ട്. ന്യൂഡ വർഗത്തിൽ ബീറോയ്ഡ എന്ന ഒരു ഗോത്രം മാത്രമേയുള്ളു. ടീനോഫോറ ഫൈലത്തിലെ പ്രധാന സ്പീഷീസ് പ്ലൂറോബ്രാക്കിയ, ഹോർമിറ്റോറ, ഡിയോപിയ, സെസ്റ്റസ്, ടീനോപ്ലാന ഇൻഡിക്ക, ബീറോയ് എന്നിവയാണ്.


</doc>
<doc id="124546" url="https://ml.wikipedia.org/wiki?curid=124546" title="അകാരിന">
അകാരിന

ആർത്രൊപോഡ ജന്തുഫൈലത്തിലെ അരാക്നിഡ വർഗത്തിൽപെടുന്ന ഒരു ഗോത്രമാണ് അകാരിന. ഇതിൽ ഉണ്ണികളും (Ticks), മൈറ്റ് (Mites) ഉൾപ്പെടുന്നു. ഇവ പ്രാരൂപിക അരാക്നിഡുകളാണ്. ഇവയുടെ ഉദരം വിഭജിതമല്ല. അടുത്ത ബന്ധുക്കളായ ഇടയച്ചിലന്തികളെ അപേക്ഷിച്ച് ഇവയ്ക്കുള്ള പ്രത്യേകതയാണിത്. കെഫലോതൊറാക്സും ഉദരവും തമ്മിൽ വ്യക്തമായ വിഭജനം ദൃശ്യമല്ലെന്നുള്ളതാണ് അകാരിനകൾക്കു ചിലന്തിവർഗവുമായുള്ള വ്യത്യാസം.

ഇവയുടെ വദനാംഗങ്ങൾ മറ്റു ശരീരഭാഗങ്ങളിൽനിന്നും അകന്ന് നാത്തോസോമാ എന്നപേരിൽ തല പോലെയുള്ള ഭാഗമായിത്തീർന്നിരിക്കുന്നു. സഞ്ചിപോലെയുള്ള ശരീരത്തിൽ തല പ്രത്യേകമായി കാണപ്പെടുന്നില്ല. പ്രൌഢാവസ്ഥയിൽ എട്ടു കാലുകൾ കാണാറുണ്ടെങ്കിലും ലാർവയ്ക്ക് (Nymph) ആറെണ്ണം മാത്രമേയുള്ളു.

അകാരിന ഗോത്രത്തിലെ മിക്കതും ബാഹ്യപരോപജീവികളാണ്. മനുഷ്യൻ . കന്നുകാലികൾ, നായ്ക്കൾ പൂച്ച എലി . ഓന്ത്' തവള, പാമ്പ് തുടങ്ങി ഉഷ്ണ-ശീത രക്തമുള്ള മിക്ക കശ്ശേരു ജീവികളുടെ ശരീരത്തിലും രക്തം കുടിച്ചു ഇവ ജീവിക്കുന്നു.
അകരിനയുടെ ഒരു ഉപ ഗോത്രമായ പ്രോസ്ടിഗ്മാട്ട ജീവിയാണ് കൊയ്തുകാരുടെ കാലിൽ വൃണം ഉണ്ടാക്കുന്ന ഹാർവെസ്റ്റ്‌ മൈറ്റ് അഥവാ വെൽവെറ്റ് മൈറ്റ്. രണ്ടാമത്തെ ഉപഗോത്രമായ മീസോസ്ടിഗ്മാട്ട ജീവികളാണ് ഘനഉണ്ണികൾ (Hard ticks ). ഇവയുടെ ആക്രമണം മൂലം മനുഷ്യർക്ക്‌ ടിക്ക് പരാല്യ്സിസ് സംഭവിക്കാം. സ്പോട്ടെദ് ഫീവറും, വൈറൽ എന്കാഫിലിടിസ് എന്നിവ ഇവ പകർത്തും . മൂന്നാമത്തെ ഉപഗോത്രമായ മെറ്റാസ്ടിഗ്മാട്ടാ ഇനങ്ങളാണ് മൃദു ഉണ്ണികൾ (Soft ticks ).Q ഫീവർ, ഷിമോഗയിൽ ഉണ്ടായ ക്യസനുർ വന പനി (Kyasanur Forest Disease ) എന്നിവ പകർത്തും. നാലാമത്തെ ഉപ ഗോത്രമായ അസ്ടിഗ്മാട്ട ജീവികളാണ് , നഗ്ന നേത്രംകൊണ്ട് കാണാൻ പറ്റാത്ത , 300 -500 മൈക്രോൺ മാത്രം വലിപ്പമുള്ള , മനുഷ്യന്റെ തൊലി തുളച്ചു ഉള്ളിൽ കടന്നു മുട്ട ഇട്ടു പെറ്റു പെരുകുന്ന ചൊറി മൈറ്റ് ( Itch mite : Sarcoptes scabiei ) ഇതുവരെഇരുപതിനായിരത്തിലേറെ സ്പീഷീസുകൾ രേഖപ്പെടുത്തിയിട്ടുണ്ട്. മൈറ്റുകൾ(Mites ) സാമാന്യമായി അര മില്ലിമീറ്ററിൽ താഴെ നീളമുള്ള ചെറുജീവികളാണ്. ഉണ്ണികൾക്ക് (Hard ticks & Soft ticks ) രണ്ടു മില്ലിമീറ്റർ മുതൽ, ചോര കുടിച്ചു കഴിയുമ്പോൾ ഒരു സെന്റി മീറ്റർ വരെ നീളമുണ്ടായിരിക്കും. ഇവ മിക്കതും രക്തം വലിച്ചെടുക്കുകയും രോഗം പരത്തുകയും ചെയ്യും. പരോപജീവികളല്ലാത്ത സ്വതന്ത്രജീവികളും ഇവയുടെ കൂട്ടത്തിൽ വിരളമായുണ്ട്.

Entomology (Medical & Veterinary) by Roy & Brown, 1954, published by Excelsior press, Calcutta-12.


</doc>
<doc id="124551" url="https://ml.wikipedia.org/wiki?curid=124551" title="നാദിയ കൊല്ലപ്പെട്ട രാത്രി">
നാദിയ കൊല്ലപ്പെട്ട രാത്രി

കെ. മധുവിന്റെ സംവിധാനത്തിൽ സുരേഷ് ഗോപി, സിദ്ദിഖ്, പൃഥ്വിരാജ്, കാവ്യ മാധവൻ എന്നിവർ പ്രധാനവേഷങ്ങളിൽ അഭിനയിച്ച് 2007-ൽ പുറത്തിറങ്ങിയ ഒരു മലയാളചലച്ചിത്രമാണ് നാദിയ കൊല്ലപ്പെട്ട രാത്രി. ഇതിൽ കാവ്യ മാധവൻ നാദിയ മേത്തർ, നാദിറ മേത്തർ എന്നീ ഇരട്ടവേഷങ്ങൾ അവതരിപ്പിച്ചിരിക്കുന്നു. കൃഷ്ണകൃപയുടെ ബാനറിൽ പാർവ്വതി കെ. മധു, ലതിക കെ. മധു എന്നിവർ നിർമ്മിച്ച ഈ ചിത്രം ഡ്രീം ടീം റിലീസ് ആണ് വിതരണം ചെയ്തത്. ചിത്രത്തിന്റെ രചന നിർവ്വഹിച്ചത് എ.കെ. സാജൻ ആണ്. ഒരു തീവണ്ടിയിൽ ഒരു രാത്രി നടക്കുന്ന കൊലപാതകങ്ങളും അവയുടെ അന്വേഷണവുമാണ് ഈ ചിത്രത്തിന്റെ പ്രമേയം. ബോക്സ് ഓഫീസിൽ ചിത്രം ഒരു പരായമായിരുന്നു.

ഗാനത്തിന്റെ സംഗീതം പകർന്നത് രാജേഷ് മോഹൻ ആണ്. പശ്ചാത്തലസംഗീതം രാജാമണി കൊടുത്തിരിക്കുന്നു. 



</doc>
<doc id="124568" url="https://ml.wikipedia.org/wiki?curid=124568" title="രക്തഗ്രൂപ്പുകൾ">
രക്തഗ്രൂപ്പുകൾ

കാൾ ലാൻഡ്സ്റ്റൈനർ എന്ന ശാസ്ത്രജ്ഞനാണ് ഏ, ബി, ഓ എന്നീ രക്തഗ്രൂപ്പുകൾ‌ കണ്ടെത്തിയത്. ചുവന്ന രക്താണുവിന്റെ കോശസ്തരത്തിന് പുറത്ത് ഗ്ളൈക്കോപ്രോട്ടീനുകളും ഗ്ളൈക്കോലിപ്പിഡുകളും ചേർന്നു രൂപപ്പെടുന്ന ഏ, ബി എന്നീ ആന്റിജനുകളുടെ (ഐസോആന്റിജനുകൾ അല്ലെങ്കിൽ അഗ്ളൂട്ടിനോജനുകൾ) സാന്നിധ്യമോ അസാന്നിധ്യമോ ആണ് ഏ.ബി.ഓ രക്തഗ്രൂപ്പിംഗിന് കാരണം. ഈ ആന്റിജനുകൾ ഉമിനീർ ഗ്രന്ഥികളിലും വൃക്കയിലും ശ്വാസകോശത്തിലും അമ്നിയോട്ടിക് ദ്രവത്തിലും ആഗ്നേയഗ്രന്ഥിയിലും വൃഷണങ്ങളിലും കാണപ്പെടുന്നു. 

രക്തകോശത്തിന്റെ കോശസ്തരത്തിനുപുറത്ത് ഏ എന്ന ആന്റിജനാണെങ്കിൽ അത് ഏ രക്തഗ്രൂപ്പായും ബി ആന്റിജനാണെങ്കിൽ അത് ബി രക്തഗ്രൂപ്പായും ഏ, ബി ആന്റിജനുകൾ രണ്ടുമുണ്ടെങ്കിൽ അത് ഏബി രക്തഗ്രൂപ്പായും രണ്ട് ആന്റിജനുകളുമില്ലെങ്കിൽ അത് ഓ രക്തഗ്രൂപ്പായും അറിയപ്പെടുന്നു.

ഒരു പ്രികഴ്സർ ഘടകമാണ് രക്തഗ്രൂപ്പ് നിർണ്ണയിക്കുന്ന ആന്റിജനുകളായി മാറുന്നത്. ഈ പ്രീകഴ്സർ ഘടകം എച്ച് ജീനിന്റെ (ജീൻരൂപം HH അല്ലെങ്കിൽ Hh)സ്വാധീനത്താൽ എച്ച് ആന്റിജനാകുന്നു. പിന്നീട് ഈ എച്ച് ആന്റിജൻ ഏ, ബി ജീനുകളുടെ (ജീൻരൂപം AA, Aa അല്ലെങ്കിൽ BB, Bb അല്ലെങ്കിൽ AB) സഹായത്താൽ ഏ, ബി ആന്റിജനുകൾ രൂപപ്പെടുത്തി ഏ അല്ലെങ്കിൽ ബി അല്ലെങ്കിൽ ഏബി രക്തഗ്രൂപ്പുകളാകുന്നു. ഏ, ബി എന്നീ ജീനുകൾ ശരീരത്തിലില്ലെങ്കിൽ എച്ച് ആന്റിജൻ മാറ്റമില്ലാതെ തുടരുകയും ഓ രക്തഗ്രൂപ്പിന് കാരണമാകുകയും ചെയ്യുന്നു. എന്നാൽ ജീൻ hh ആയിനിന്നാൽ പ്രീകഴ്സർ ഘടകം എച്ച് ആന്റിജനാകാതെ വരികയും ഏയോ ബിയോ ആന്റിജനുകൾ രൂപപ്പെടാതിരിക്കുകയും ചെയ്യാം. ഇത്തരത്തിൽ രൂപപ്പെടുന്ന രക്തഗ്രൂപ്പ് ബോംബെ രക്തഗ്രൂപ് എന്നറിയപ്പെടുന്നു. പതിമൂവായിരം ആൾക്കാർക്ക് ഒന്ന് എന്ന ക്രമത്തിലാണ് ഈ രക്തഗ്രൂപ്പ് ഇന്ത്യയിൽ കാണപ്പെടുന്നത്.
ലാൻഡ്സ്റ്റൈനറുടെ ഒന്നാം നിയമമനുസരിച്ച് ചുവന്ന രക്താണുവിന്റെ പുറത്ത് ഏത് ആന്റിജനാണോ ഉള്ളത് അതിന് വിരുദ്ധമായ ആന്റിബോഡി (അഗ്ളൂട്ടിനിൻ) രക്തപ്ലാസ്മയിലുമുണ്ടാവും. ആന്റി-ഏ, ആന്റി-ബി, ആന്റി-എച്ച് എന്നിവയാണ് രക്തപ്ലാസ്മയിലുണ്ടാകാവുന്ന ആന്റിബോഡികൾ.

ആന്റിജനുയോജിച്ച ആന്റിബോഡി പ്ളാസ്മയിലുണ്ടെങ്കിൽ അഗ്ളൂട്ടിനേഷൻ എന്ന പ്രക്രിയ നടന്ന് രക്തകോശങ്ങൾ കട്ടപിടിക്കും. ഗർഭസ്ഥശിശുക്കളിൽ ഈ ആന്റിബോഡികൾ ഇല്ല. എന്നാൽ ജനനശേഷം രണ്ടുമുതൽ എട്ടുവരെ മാസങ്ങൾക്കുശേഷം ഇവ രക്തപ്ലാസ്മയിൽ രൂപപ്പെടുന്നു.
ബോംബെ രക്തഗ്രൂപ്പ്


</doc>
<doc id="124577" url="https://ml.wikipedia.org/wiki?curid=124577" title="യാമബേനോ അകഹിതോ">
യാമബേനോ അകഹിതോ

എ.ഡി. 8-ആം ശതകത്തിൽ ജീവിച്ചിരുന്ന ജപ്പാൻ കവിയാണ്‌ യാമബേനോ അകഹിതോ. കകിനോമോതോ നോഹിതോമരോ എന്ന യുഗപ്രഭാവനായ ജപ്പാൻ കവിയും അകഹിതോയും സമകാലികരും ഉറ്റ മിത്രങ്ങളുമായിരുന്നു. ഇവർ രണ്ടുപേരും ജപ്പാൻ ചക്രവർത്തിയുടെ ആസ്ഥാന കവികൾ എന്ന നിലയിൽ വിഖ്യാതരായി. അകഹിതോയുടെ ലഘുകവനങ്ങൾ ദീർഘകവനങ്ങളെക്കാൾ വളരെ പ്രാധാന്യമർഹിക്കുന്നു. പ്രസാദമധുരവും വികാരനിർഭരവുമാണ് ഇദ്ദേഹത്തിന്റെ ലഘുഗീതികൾ. ജാപ്പനീസ് കവിതയ്ക്ക് ഒരു പുതിയ രചനാശൈലി ഉണ്ടാക്കിക്കൊടുത്തത് അകഹിതോയാണ്. മാസ്റ്റർ പീസസ് ഒഫ് ജാപ്പനീസ് പോയട്രി (masterpieces of japanese poetry- ) എന്ന കവിതാസമാഹാരത്തിൽ അകഹിതോയുടെ ഏറ്റവും നല്ല ഏതാനും കവിതകളുടെ ഇംഗ്ലീഷ് പരിഭാഷ ചേർത്തിട്ടുണ്ട്



</doc>
<doc id="124581" url="https://ml.wikipedia.org/wiki?curid=124581" title="റിപ്പബ്ലിക് ഓഫ് അഫ്ഗാനിസ്താൻ">
റിപ്പബ്ലിക് ഓഫ് അഫ്ഗാനിസ്താൻ

1973-ൽ, രാജാവായിരുന്ന സഹീർ ഷായെ അധികാരത്തിൽ നിന്നും പുറത്താക്കി, മുഹമ്മദ് ദാവൂദ് ഖാൻ അഫ്ഗാനിസ്താനിൽ സ്ഥാപിച്ച ഭരണകൂടമാണ് റിപ്പബ്ലിക് ഓഫ് അഫ്ഗാനിസ്താൻ. 1973 ജൂലൈ 17-ന് നടന്ന ഈ അട്ടിമറിയോടുകൂടി അഫ്ഗാനിസ്താനിലെ രാജഭരണം അവസാനിച്ചു. ദാവൂദ് ഖാൻ രാജ്യത്തെ ആദ്യത്തെ പ്രസിഡണ്ടാകുകയും ചെയ്തു. അഫ്ഗാനിസ്താനിലെ കമ്മ്യൂണിസ്റ്റ് കക്ഷിയായിരുന്ന പി.ഡി.പി.എയുടെ പിന്തുണയോടെയാണ് ദാവൂദ് ഖാൻ അട്ടിമറി നടത്തിയത്. എന്നാൽ പിൽക്കാലത്ത് കമ്യൂണിസ്റ്റുകളുമായി എതിർപ്പിലായതിനെത്തുടർന്ന് 1978-ലെ സോർ വിപ്ലവത്തിൽ കമ്യൂണീസ്റ്റുകൾ ദാവൂദ് ഖാനെ വധിച്ച് അധികാരം പിടിച്ചെടുത്തു.


</doc>
<doc id="124585" url="https://ml.wikipedia.org/wiki?curid=124585" title="അകാൻ">
അകാൻ

ആഫ്രിക്കയിൽ ഐവറികോസ്റ്റിന്റെ കിഴക്കും ഘാനയുടെ തെക്കും ഡഗോംബാ ജില്ലയിലും വസിക്കുന്ന ഒരു ജനവർഗം. 11-ഉം 18-ഉം ശതകങ്ങൾക്കിടയ്ക്കാണ് ഈ വർഗക്കാർ തുടരെ ഈ പ്രദേശങ്ങളിൽ കുടിയേറിയത്. 17-ഉം 18-ഉം ശതകങ്ങളിൽ വികാസം പ്രാപിച്ച ബോണോ, ഡെങ്കേര, അക്വാമു, അകിം, അഷാന്തി, ഫന്തീ എന്നിവയാണ് ഏറ്റവും ശക്തമായ അകാൻ സംസ്ഥാനങ്ങൾ. അകാൻ വർഗക്കാർ പടിഞ്ഞാറൻ സുഡാനീസ് ഭാഷാഗോത്രത്തിലെ ക്വാ കുടുംബത്തിൽപ്പെട്ട ട്വി തായ്‌‌വഴിയിലുള്ള ഭാഷകൾ സംസാരിക്കുന്നു.

അകാൻ വർഗത്തിന് വ്യതിരിക്തമായ ചില ആചാരാനുഷ്ഠാനങ്ങൾ ഉണ്ട്. അവരുടെ ദായക്രമം പൊതുവേ മരുമക്കത്തായമനുസരിച്ചുള്ളതാണ്; അപൂർവമായി മക്കത്തായവും നടപ്പുണ്ട്. പല ഉപഗോത്രങ്ങൾ ഉൾക്കൊള്ളുന്ന ഒരു ഗോത്രം ഒരു രാഷ്ട്രീയ ഘടകമായി പ്രവർത്തിക്കുന്നു. ഘടകഗോത്രങ്ങളിൽനിന്ന് തെരഞ്ഞെടുക്കപ്പെടുന്ന ഒരാളാണ് ഗോത്രത്തലവൻ. തെരഞ്ഞെടുക്കപ്പെടുന്ന ഒരു ഉന്നത ഭരണസമിതിയുമുണ്ട്. ഭൂവുടമാക്രമനിർണയം ഗോത്രത്തിന്റെ അധികാരപരിധിയിൽപ്പെടുന്നതാണ്. അകാൻ ഗോത്രത്തെ അഡുവാന, അഗോന, അസെനീ, അസൊഹാ, ബ്രെടുവൊ, എകോനാ, ഒയോകൊ എന്നീ കുലങ്ങളായി തിരിച്ചിട്ടുണ്ട്. ഗോത്രബാഹ്യവിവാഹവ്യവസ്ഥയും മരുമക്കത്തായക്രമവും പുലർത്തുന്നവയാണ് ഈ കുലങ്ങൾ.

ഓരോരുത്തരും ബൊസമാഫി, ബൊസാംഫ്രാം, ബൊസമാകൻ, ബൊസമായെസു, ബൊസംദ്വെർബ്, ബൊസംകൊൻസി, ബൊസംക്രേറ്റ്, ബൊസംമുറു, ബൊസംപോ, ബൊസംപ്രാ, ബൊസംസിക, ബൊസംത്വ് എന്നീ 12 ടോറോ (Ntoro) വിഭാഗങ്ങളിലേതിലെങ്കിലും പെടുന്നവരാണ്.

പൊതുവായുള്ള കുടുംബപ്പേര്, ആചാരമര്യാദകൾ എന്നിവ ഓരോ ടോറോയിലെയും അംഗങ്ങളെ കൂട്ടിയിണക്കുന്നു. മക്കത്തായമനുസരിച്ച് ഫന്തി തുടങ്ങിയ അകാൻ വർഗങ്ങളിൽ ഒരു അർധസൈനിക വിഭജനവുമുണ്ട്.

അകാൻ വർഗക്കാർക്ക് പൊതുവായ മതാചാരങ്ങളും വിശ്വാസങ്ങളുമുണ്ട്. ഒരു പരദേവതയിൽ ഇവർ വിശ്വസിക്കുന്നു. ഈ ദേവതയാണ് ലോകം സൃഷ്ടിച്ചത്. മറ്റു മൂർത്തികൾ ഉന്നതദേവതയിൽ നിന്ന് ശക്തിയാർജിക്കുന്നു. പിതൃബലി സർവസാധാരണമാണ്. യഥാകാലം പൂർവികർക്കുവേണ്ടി ഉത്സവങ്ങൾ നടത്തുന്ന പതിവുമുണ്ട്.



</doc>
<doc id="124589" url="https://ml.wikipedia.org/wiki?curid=124589" title="ഡെമോക്രാറ്റിക് റിപ്പബ്ലിക് ഓഫ് അഫ്ഗാനിസ്താൻ">
ഡെമോക്രാറ്റിക് റിപ്പബ്ലിക് ഓഫ് അഫ്ഗാനിസ്താൻ

1978 മുതൽ 1992 വരെ അഫ്ഗാനിസ്താനിൽ നിലവിലിരുന്ന കമ്മ്യൂണിസ്റ്റ് ഭരണകൂടമാണ് ഡെമോക്രാറ്റിക് റിപ്പബ്ലിക് ഓഫ് അഫ്ഗാനിസ്താൻ. അഫ്ഗാൻ കമ്മ്യൂണിസ്റ്റ് കക്ഷിയായിരുന്ന പി.ഡി.പി.എയുടെ നേതൃത്വത്തിൽ, സോർ വിപ്ലവത്തിലൂടെ രാജ്യത്തെ ആദ്യ പ്രസിഡണ്ടായിരുന്ന മുഹമ്മദ് ദാവൂദ് ഖാനെ അട്ടിമറിച്ചാണ് ഈ സർക്കാർ സ്ഥാപിക്കപ്പെട്ടത്. പി.ഡീ.പി.എയുടെ ആദ്യ ജനറൽ സെക്രട്ടറിയും കക്ഷിയിലെ തീവ്രവിഭാഗമായിരുന്ന ഖൽഖ് പക്ഷത്തിന്റെ നേതാവുമായ നൂർ മുഹമ്മദ് താരക്കിയായിരുന്നു ഡെമോക്രാറ്റിക് റിപ്പബ്ലിക് ഓഫ് അഫ്ഗാനിസ്താന്റെ ആദ്യത്തെ പ്രസിഡണ്ട്.

സോവിയറ്റ് യൂനിയന്റെ ശക്തമായ പിന്തുണയോടെ നിലനിന്ന ഈ സർക്കരിൽ, തുടക്കത്തിൽ ഖൽഖ് വിഭാഗത്തിനായിരുന്നു മേൽക്കൈയെങ്കിലും 1980-ലെ റഷ്യൻ സൈനികാധിനിവേശത്തെത്തുടർന്ന് ബാബ്രക് കാർമാലിന്റെ നേതൃത്വത്തിലുള്ള പി.ഡി.പി.എയിലെ പാർചം വിഭാഗക്കാർ ഭരണത്തിൽ മേൽക്കൈ നേടി. താരക്കിക്കും കാർമാലിനും പുറമേ, ഹഫീസുള്ള അമീൻ (ഖൽഖ് പക്ഷം), മുഹമ്മദ് നജീബുള്ള (പാർചം പക്ഷം) എന്നിവരായിരുന്നു ഈ ഭരണകൂടത്തിൽ പ്രസിഡണ്ടുമാരായിരുന്നത്. 

ഡെമോക്രാറ്റിക് റിപബ്ലികിന്റെ ഭരണകാലം മുഴുവൻ, ഇസ്ലാമിക മുജാഹിദീൻ കക്ഷികളിൽ നിന്നുമുള്ള എതിർപ്പ് സർക്കാരിന് നേരിടേണ്ടി വന്നു. 1991-ൽ സോവിയറ്റ് റഷ്യയുടെ ശിഥിലീകരണത്തോടെ കമ്മ്യൂണിസ്റ്റ് സർക്കാരിന് പിടിച്ചുനിൽക്കാനാകാതെ വരുകയും 1992-ൽ ഇസ്ലാമികപ്രതിരോധകക്ഷികൾ കാബൂളിൽ അധികാരത്തിലെത്തുകയും ചെയ്തു.


</doc>
<doc id="124591" url="https://ml.wikipedia.org/wiki?curid=124591" title="ശെമ്മങ്കുടി ശ്രീനിവാസ അയ്യർ">
ശെമ്മങ്കുടി ശ്രീനിവാസ അയ്യർ

ഇരുപതാം നൂറ്റാണ്ടിലെ പ്രശസ്തരായ കർണാടക സംഗീതജ്ഞരിൽ ഒരാളായിരുന്നു ശെമ്മങ്കുടി ശ്രീനിവാസ അയ്യർ (തമിഴ്: செம்மங்குடி ஸ்ரீனிவாச ஐயர்) (ജൂലൈ 25,1908 - ഒക്ടോബർ 31,2003). 'ആധുനിക കർണാടക സംഗീതത്തിന്റെ പിതാമഹൻ' എന്ന് ഇദ്ദേഹത്തെ വിശേഷിപ്പിക്കാറുണ്ട്. തന്റെ ജീവിതത്തിന്റെ ഗണ്യമായൊരു കാലയളവ് കേരളത്തിൽ ചെലവഴിച്ച ശെമ്മങ്കുടി അയ്യർ സ്വാതി തിരുനാൾ കൃതികൾക്ക് ചിട്ടയും പ്രചാരവും നൽകുന്നതിലും തിരുവനന്തപുരത്തെ സംഗീത അക്കാദമിയെ ഒരു മാതൃകാസ്ഥാപനമാക്കി മാറ്റുന്നതിലും മികച്ച സംഭാവനകൾ നൽകിയിട്ടുണ്ട്.


അഷ്ടപദി ഗായകനായ രാധാകൃഷ്ണ അയ്യരുടെയും ധർമ്മസം‌വർധിനി അമ്മാളുടെയും മൂന്നാമത്തെ മകനായി തമിഴ്നാട്ടിലെ തഞ്ചാവൂർ ജില്ലയിൽപ്പെട്ട തിരുക്കൊടിക്കാവൽ എന്ന സ്ഥലത്ത് ജനിച്ച ശ്രീനിവാസൻ നാലു വയസു വരെ അമ്മാവനും വയലിൻ വിദ്വാനുമായ തിരുക്കോഡിക്കാവൽ കൃഷ്ണ അയ്യരോടൊപ്പമായിരുന്നു താമസം. കൃഷ്ണ അയ്യരുടെ മരണത്തെത്തുടർന്ന് ശ്രീനിവാസൻ തിരുവാരൂർ ജില്ലയിൽപ്പെട്ട ശെമ്മങ്കുടിയിൽ മാതാപിതാക്കളോടൊപ്പം താമസമാക്കി. എട്ടാം വയസിൽ സംഗീതം അഭ്യസിക്കാൻ തുടങ്ങിയ അദ്ദേഹത്തിന്റെ അരങ്ങേറ്റം 18-ആം വയസിൽ കുംഭകോണത്തെ നാഗേശ്വര ക്ഷേത്രത്തിൽ വെച്ചായിരുന്നു. അതിനടുത്ത വർഷം (1927-ൽ), മദ്രാസിൽ നടന്ന ഇന്ത്യൻ സമ്മേളനത്തിൽ ശെമ്മാങ്കുടി ശ്രീനിവാസ അയ്യർ സംഗീത പരിപാടി അവതരിപ്പിച്ചത് അദ്ദേഹത്തിന്റെ സംഗീത ജീവിതത്തിലെ ഒരു വഴിത്തിരിവായിത്തീർന്നു. ഈ പരിപാടിയെ പുകഴ്ത്തിക്കൊണ്ടു വന്ന പത്രവാർത്തകളെത്തുടർന്ന് നിരവധി വേദികളിലേക്ക് അദ്ദേഹം ക്ഷണിക്കപ്പെട്ടു. ചെമ്പൈ വൈദ്യനാഥ ഭാഗവതർ, അരിയക്കുടി രാമനുജ അയ്യങ്കാർ തുടങ്ങിയ അതുല്യരുടെ പ്രോത്സാഹനങ്ങളും ശെമ്മങ്കുടിയുടെ വളർച്ചയെ ഏറെ സഹായിച്ചു.

സ്വാതി തിരുനാൾ കൃതികൾ പുസ്തകരൂപത്തിൽ പ്രസിദ്ധീകരിക്കുന്നതിന്റെ ചുമതല വഹിക്കാനായത് ശെമ്മങ്കുടിയുടെ സംഗീതസപര്യയിലെ മറ്റൊരു വഴിത്തിരിവ് ആയിരുന്നു. 1941 മുതൽ 1963 വരെയുള്ള കാലഘട്ടത്തിൽ തിരുവനന്തപുരത്തെ സ്വാതി തിരുനാൾ അക്കാദമിയിൽ പ്രവർത്തിച്ച അദ്ദേഹം അക്കാദമിയുടെ പ്രിൻസിപ്പൽ സ്ഥാനം വരെ അലങ്കരിച്ചു. അക്കാദമിയിൽ നിലവിലിരുന്ന മൂന്നു വർഷത്തെ ഗായക ഡിപ്ലോമ പാഠ്യപദ്ധതി പരിഷകരിച്ച് നാലു വർഷത്തെ 'ഗാനഭൂഷണം' പാഠ്യപദ്ധതിയാക്കുകയും തുടർവിദ്യാഭ്യാസത്തിന് രണ്ടു വർഷത്തെ 'വിദ്വാൻ' പാഠ്യപദ്ധതി ആരംഭിക്കുകയും ചെയ്തു. സംഗീതത്തിനു പുറമേ വീണ, വയലിൻ മുതലായവയുടെയും ക്ലാസുകൾക്കും തുടക്കമിട്ടു.

എം.എസ്. സുബ്ബലക്ഷ്മി, കെ.ജെ. യേശുദാസ്, നെയ്യാറ്റിൻ‌കര വാസുദേവൻ തുടങ്ങി പ്രശസ്തരായ സം‌ഗീതജ്ഞരുടെയും ഗായകരുടെയും ഒരു നിര തന്നെ ശിഷ്യരായുണ്ടായിരുന്ന സംഗീതലോകത്തിലെ ഈ അനശ്വര പ്രതിഭ തന്റെ 96-ആം വയസ്സിൽ ചെന്നൈയിൽ വെച്ച് അന്തരിച്ചു.

കേന്ദ്ര സർക്കാരിന്റെ പത്മഭൂഷൺ(1969) , പത്മവിഭൂഷൺ(1990) പുരസ്കാരങ്ങൾക്ക് പുറമേ തമിഴ്നാട് സർക്കാരിന്റെ സംഗീത നാടക അക്കാദമി പുരസ്കാരം(1953) , മദ്ധ്യപ്രദേശ് സർക്കാരിന്റെ കാളിദാസ് സമ്മാൻ(1981) തുടങ്ങി ഒട്ടനവധി പുരസ്കാരങ്ങൾ ശെമ്മാങ്കുടി ശ്രീനിവാസ അയ്യർക്ക് ലഭിച്ചിട്ടുണ്ട്.


</doc>
<doc id="124597" url="https://ml.wikipedia.org/wiki?curid=124597" title="അരിയക്കുടി രാമാനുജ അയ്യങ്കാർ">
അരിയക്കുടി രാമാനുജ അയ്യങ്കാർ

പ്രശസ്തരായ കർണാടക സം‌ഗീതജ്ഞരിലൊരാളാണ് അരിയക്കുടി രാമനുജ അയ്യങ്കാർ (തമിഴ്:அரியகுடி ராமானுஜ ஐயங்கார்) (1890–1967). ഇന്നു നിലവിലിരിക്കുന്ന കച്ചേരിസമ്പ്രദായം ആവിഷ്കരിച്ചെടുത്തത് രാമനുജ അയ്യങ്കാരാണ്.. തിരുപ്പാവൈയിലെ മുപ്പത് ഗീതകങ്ങൾക്ക് സംഗീതം നൽകി ആത്മാവ് പകർന്നത് ഇദ്ദേഹത്തിന്റെ വലിയ മഹത്ത്വമായി പരിഗണിക്കപ്പെടുന്നു.

1890 മേയ് 19-ന് തമിഴ്നാട്ടിലെ കാരൈക്കുടിക്കു സമീപമുളള അരിയക്കുടി ഗ്രാമത്തിൽ തിരുവെങ്കിടം അയ്യങ്കാരുടെയും ചെല്ലമ്മാളുടെയും പുത്രനായി ജനനം. ഇരുപതാം വയസിൽ സ്വന്തമായി കച്ചേരി നടത്തിയ അദ്ദേഹത്തിന് മുപ്പത് വയസ് ആയപ്പോഴേക്കും നല്ല ഗായകൻ എന്ന അംഗീകാരം നേടിയെടുക്കുവാൻ കഴിഞ്ഞു. മനോധർമ്മം, മദ്ധ്യമ കാലത്തിൽ ആലാപനം, ഗമകങ്ങൾ, കല്പനാസ്വരങ്ങൾ എന്നീ മേഖലകളിൽ സവിശേഷമായ വ്യത്യസ്തത പുലർത്തുന്ന കാര്യത്തിൽ ഇദ്ദേഹം ശ്രദ്ധിച്ചിരുന്നു. പാരമ്പര്യത്തെ ബഹുമാനിക്കുമ്പോൾ തന്നെ പുതുമകളെ സ്വീകരിക്കുവാൻ താത്പര്യം കാണിച്ച ഈ മഹാസംഗീതജ്ഞൻ 1967 ജനുവരി 24-നു ചെന്നൈയിൽ വെച്ച് അന്തരിച്ചു.

1958-ലെ പത്മഭൂഷൺ പുരസ്കാരത്തിന് പുറമേ സംഗീതകലാനിധി, സംഗീതരത്നാകാര, സംഗീതകലാശിഖാമണി, ഗായകശിഖാമണി തുടങ്ങിയ നിരവധി ബഹുമതികൾ അരിയക്കുടി രാമനുജ അയ്യങ്കാർക്ക് ലഭിച്ചിട്ടുണ്ട്.


</doc>
<doc id="124598" url="https://ml.wikipedia.org/wiki?curid=124598" title="ഇസ്ലാമിക് എമിറേറ്റ് ഓഫ് അഫ്ഗാനിസ്താൻ">
ഇസ്ലാമിക് എമിറേറ്റ് ഓഫ് അഫ്ഗാനിസ്താൻ

1996 മുതൽ മുതൽ 2001 വരെ താലിബാന്റെ നേതൃത്വത്തിൽ അഫ്ഗാനിസ്താനിൽ അധികാരത്തിലിരുന്ന സർക്കാരിന്റെ പേരാണ് ഇസ്ലാമിക് എമിറേറ്റ് ഓഫ് അഫ്ഗാനിസ്താൻ. ഐക്യരാഷ്ട്രസഭയുടെ അംഗീകരമില്ലായിരുന്നെങ്കിലും തങ്ങളുടെ നാലു വർഷത്തെ ഭരണകാലയളവിൽ രാജ്യത്തിന്റെ ഭൂരിഭാഗം പ്രദേശങ്ങളുടേയും നിയന്ത്രണം ഇസ്ലാമിക് എമിറേറ്റിനായിരുന്നെങ്കിലും മുഴുവൻ ഭാഗത്തിന്റേയും നിയന്ത്രണം കൈയടക്കാൻ സാധിച്ചിരുന്നില്ല. രാജ്യത്തിന്റെ വടക്കൻ ഭാഗങ്ങളുടെ നിയന്ത്രണം, മുൻ മുജാഹിദീൻ കക്ഷികളുടെ സംയുക്തസഖ്യമായിരുന്ന വടക്കൻ സഖ്യത്തിനായിരുന്നു.

2001 സെപ്റ്റംബർ 11-ലെ ഭീകരാക്രമണത്തിനു ശേഷം, അതിന്റെ സൂത്രധാരനെന്നാരോപിക്കപ്പെട്ട ഒസാമ ബിൻ ലാദന് അഭയം നൽകിയതിന്റെ പേരിൽ, അമേരിക്കയും സഖ്യകക്ഷികളും താലിബാനെതിരെ ആക്രമണം നടത്തുകയും താലിബാനെ അധികാരത്തിൽ നിന്നും പുറത്താക്കുകയും ചെയ്തതോടെ ഇസ്ലാമിക് എമീറേറ്റ് ഓഫ് അഫ്ഗാനിസ്താന്റെ അന്ത്യമായി.


</doc>
<doc id="124604" url="https://ml.wikipedia.org/wiki?curid=124604" title="ചന്ദ്രയാൻ-2">
ചന്ദ്രയാൻ-2

ഇന്ത്യൻ സ്പേസ് റിസർച്ച് ഓർഗനൈസേഷൻ ഏറ്റെടുത്ത് നിർമ്മിക്കാൻ തീരുമാനിച്ച രണ്ടാമത്തെ ചാന്ദ്രപര്യവേക്ഷണ ദൗത്യമാണ് ചന്ദ്രയാൻ-2 ( ). റോബോട്ടുകൾ കൂടി ഉൾപ്പെടുന്ന ഈ ദൗത്യത്തിന്റെ ചെലവ് 978 കോടി രൂപയാണ്. ചാന്ദ്രപേടകവും ലാന്ററും റോവറും അടങ്ങുന്ന ചന്ദ്രയാൻ-2 ജി.എസ്.എൽ.വി. മാർക്ക് III വിക്ഷേപണ വാഹനം ഉപയോഗിച്ചാണ് വിക്ഷേപിച്ചിട്ടുള്ളത്. ചക്രങ്ങൾ ഘടിപ്പിച്ച റോവർ ചന്ദ്രോപരിതലത്തിലെ പാറകളുടെയും മണ്ണിന്റേയും തത്സമയ രസതന്ത്രപഠനത്തിന് സഹായിക്കുന്നു. ഈ വിവരങ്ങൾ ചന്ദ്രയാൻ-2 പേടകത്തിന്റെ സഹായത്തോടെ ഭൂമിയിലേയ്ക്ക് അയയ്ക്കപ്പെടുകയും ചെയ്യും. ചന്ദ്രയാൻ 1-ന്റെ വിജയത്തിനു കാരണമായ ഡോ. മയിൽസ്വാമി അണ്ണാദുരൈയുടെ നേതൃത്വത്തിലുള്ള ദൗത്യസംഘമാണ് ചന്ദ്രയാൻ 2-നു വേണ്ടി പ്രവർത്തിക്കുന്നത്. ചന്ദ്രജലത്തിന്റെ സ്ഥാനവും സമൃദ്ധിയും മാപ്പ് ചെയ്യുക എന്നതാണ് പ്രധാന ശാസ്ത്രീയ ലക്ഷ്യം. 

2019 സെപ്റ്റംബർ 7 നു പുലർച്ചെ നടന്ന സേഫ്റ്റ് ലാന്റിങിന്റെ അവസാനഘട്ടത്തിൽ ചന്ദ്രോപരിതലത്തിനു 2.1 കിലോമീറ്റർ ഉയരത്തിൽ വെച്ച് വിക്രം ലാന്ററുമായുള്ള ബന്ധം ചന്ദ്രയാൻ 2 -ന്റെ പ്രധാനഭാഗമായ ഓർബിറ്ററിനു നഷ്ടപ്പെട്ടു. ഇന്ത്യൻ ബഹിരാകാശ ഗവേഷണസംഘടനയുടെ ചെയർമാൻ ഡോ. കെ ശിവൻ 7 ആം തിയതി പുലർച്ചെ 2.18 ഇക്കാര്യം അറിയിക്കുകയായിരുന്നു. ഇതേ ദിവസം രാവിലെ 1.23 നു ചന്ദ്രോപരി തലത്തിൽ ഇറങ്ങുവാൻ ആയിരുന്നു പദ്ധതി ഉണ്ടായിരുന്നത്. 

ഇന്ത്യൻ പ്രധാനമന്ത്രി മൻമോഹൻസിംഗിന്റെ അധ്യക്ഷതയിൽ 2008 സപ്തംബർ 18 നു നടന്ന യൂണിയൻ കാബിനറ്റ് സമ്മേളനത്തിൽ ഇന്ത്യാ ഗവൺമെന്റ് ചന്ദ്രയാൻ 2 ദൗത്യം അംഗീകരിച്ചത്. 12 നവംബർ 2007ൽ ഐ. എസ്. ആർ. ഓ-യുടേയും റഷ്യൻ ഫെഡറൽ സ്പേസ് ഏജൻസിയുടേയും (ROSKOSMOS) പ്രതിനിധികൾ ചന്ദ്രയാൻ 2 പദ്ധതിയിൽ ഒരുമിച്ചു പ്രവർത്തിക്കാൻ ഒരു കരാറിൽ ഒപ്പുവച്ചു. ഐ.എസ്.ആർ.ഓയ്ക്ക് പേടകത്തിന്റെയും റോസ്കോസ്മോസിന് ലാന്ററിന്റെയും റോവറിന്റെയും പ്രധാനചുമതല ലഭിച്ചു. ഇരു രാജ്യങ്ങളിലേയും ശാസ്ത്രജ്ഞന്മാരുടെ കൂട്ടായ പരിശ്രമത്തിന്റെ ഫലമായി പേടകത്തിന്റെ രൂപകൽപ്പന ആഗസ്റ്റ് 2009 ആയപ്പോഴേയ്ക്കും അവസാനിച്ചു. എന്നാൽ റഷ്യക്ക് നിശ്ചിത സമയത്ത് ലാൻഡർ വികസിപ്പിച്ചെടുക്കാൻ സാധിച്ചില്ല. പിന്നീട് റഷ്യ ഈ ചാന്ദ്രദൗത്യത്തിൽ നിന്ന് പിന്മാറുകയും ഇന്ത്യ സ്വതന്ത്രമായി ഈ ദൗത്യം പൂർത്തിയാക്കുവാൻ തീരുമാനിക്കുകയും ചെയ്യ്തു.

ചാന്ദ്ര ഉപരിതലത്തിൽ മൃദുവായി ഇറങ്ങാനുള്ള കഴിവ് പ്രകടിപ്പിക്കുകയും ഉപരിതലത്തിൽ ഒരു റോബോട്ടിക് റോവർ പ്രവർത്തിപ്പിക്കുകയും ചെയ്യുക എന്നതാണ് ചന്ദ്രയാൻ -2 ന്റെ പ്രാഥമിക ലക്ഷ്യങ്ങൾ. ചാന്ദ്ര ഭൂപ്രകൃതി, ധാതുശാസ്‌ത്രം, മൂലക സമൃദ്ധി, ചന്ദ്ര എക്‌സോസ്‌ഫിയർ, ഹൈഡ്രോക്സൈൽ, വാട്ടർ ഐസ് എന്നിവയും ശാസ്ത്രീയ ലക്ഷ്യങ്ങളിൽ ഉൾപ്പെടുന്നു. ഓർബിറ്റർ ചാന്ദ്ര ഉപരിതലത്തെ മാപ്പ് ചെയ്യുകയും അതിന്റെ 3D മാപ്പുകൾ തയ്യാറാക്കാൻ സഹായിക്കുകയും ചെയ്യും. ഓൺ‌ബോർഡ് റഡാർ ഉപരിതലത്തെ മാപ്പ് ചെയ്യും.

ഇന്ത്യ ഒരു ലാന്ററും റോവറും രൂപകൽപ്പന ചെയ്യുകയും നിർമ്മിക്കുകയും ചെയ്തു. ചന്ദ്രന് മുകളിൽ സഞ്ചാരപഥത്തിൽ പേടകം എത്തിയതിനു ശേഷം റോവർ ഉൾക്കൊള്ളുന്ന ലാന്റർ പേടകത്തിൽ നിന്ന് വേർപെടുകയും ചാന്ദ്രമണ്ണിൽ ഇറങ്ങുകയും ചെയ്യും. അതിനു ശേഷം റോവർ ലാന്ററിന്റെ ഉയർന്ന ഭാഗത്തു നിന്ന് വേർപെടും. ആണവോർജമുപയോഗിച്ച് ചന്ദ്രയാൻ 2 പേടകത്തെ നിയന്ത്രിക്കുന്നതിനുള്ള പ്രായോഗിക പഠനങ്ങൾ ഐ. എസ്. ആർ. ഓ. നടത്തിയിരുന്നു. നാസയും ഇ. എസ്. എയും പേടകത്തിന് ചില സാങ്കേതിക ഉപകരണങ്ങൾ നൽകിക്കൊണ്ട് ഈ ദൌത്യത്തിൽ പങ്കാളികളാകും. ഈ തീരുമാനം അവർ ഐ. എസ്. ആർ. ഓ. യെ അറിയിച്ചിരുന്നു. എന്നാൽ ഭാരനിയന്ത്രണമുള്ളതിനാൽ ഈ ഉപകരണങ്ങൾ ദൗത്യത്തിൽ ഉൾപ്പെടുത്താൻ ഇസ്രോയ്ക്ക് സാധിച്ചില്ല.

ഓർബിറ്ററിനുവേണ്ടി അഞ്ചും, ലാൻഡറിന് നാലും, റോവറിന് രണ്ടുമായി പതിനൊന്ന് ശാസ്ത്രീയ ഉപകരണങ്ങൾ ഐ.എസ്.ആർ.ഓ തിരഞ്ഞെടുത്തിട്ടുണ്ട്. ഓർബിറ്ററിനായി ചില ശാസ്ത്രീയ ഉപകരണങ്ങൾ നൽകി നാസയും ഇസയും ഈ ദൗത്യത്തിൽ പങ്കെടുക്കുമെന്ന് ആദ്യം റിപ്പോർട്ട് ചെയ്യപ്പെട്ടിരുന്നു. പക്ഷേ ഭാരനിയന്ത്രണം കാരണം ഈ ദൗത്യത്തിൽ വിദേശ പേലോഡുകൾ വഹിക്കില്ലെന്ന് 2010-ൽ ഇസ്‌റോ വ്യക്തമാക്കി. എന്നിരുന്നാലും, ദൗത്യം ആരംഭിക്കുന്നതിന് ഒരു മാസം മുമ്പുള്ള ഒരു പുതുക്കിയ വിവരപ്രകാരം, ചന്ദ്രനിലേക്കുള്ള കൃത്യമായ ദൂരം അളക്കാൻ ശാസ്ത്രജ്ഞരെ സഹായിക്കുന്നതിന് നാസയിൽ നിന്നുള്ള ഒരു ചെറിയ ലേസർ റിട്രോഫ്ലെക്റ്റർ ലാൻഡറിന്റെ പേലോഡിലേക്ക് ചേർത്തിട്ടുണ്ട്.

100 കിലോമീറ്റർ ഉയരത്തിൽ ഓർബിറ്റർ ചന്ദ്രനെ പരിക്രമണം ചെയ്യും. അഞ്ച് ഉപകരണങ്ങൾ ഈ ദൗത്യത്തിൽ ഓർബിറ്റർ വഹിക്കും. ഓർബിറ്റിന്റെ ഘടന ഹിന്ദുസ്ഥാൻ എയറോനോട്ടിക്സ് ലിമിറ്റഡ് നിർമ്മിക്കുകയും 2015 ജൂൺ 22-ന് ഇന്ത്യൻ സ്പേസ് റിസർച്ച് ഓർഗനൈസേഷൻ സാറ്റലൈറ്റ് സെന്ററിൽ എത്തിക്കുകയും ചെയ്തു. 
മിഷന്റെ ലാൻഡറിനെ വിക്രം എന്നാണ് വിളിക്കുന്നത്. () ഇന്ത്യൻ ബഹിരാകാശ പദ്ധതിയുടെ പിതാവായി എലായാപ്പോഴുധ കണക്കാക്കപ്പെടുന്ന വിക്രം സാരാഭായിയുടെ (1919-1971) പേരാണ് ലാഡറിന് കൊടുത്തിട്ടുള്ളത്. സേഫ്റ്റ് ലാന്റിങിന്റെ അവസാനഘട്ടത്തിൽ സെപ്റ്റംബർ മാസം 7 ആം തിയതി പുലർച്ചെ ചന്ദ്രോപരിതലത്തിനു 2.1 കിലോമീറ്റർ ഉയരത്തിൽ വെച്ച് വിക്രം ലാന്ററുമായുള്ള ബന്ധം ചന്ദ്രയാൻ 2 -ന്റെ പ്രധാനഭാഗമായ ഓർബിറ്ററിനു നഷ്ടപ്പെട്ടു.

മിഷന്റെ റോവറിനെ "പ്രഗ്യാൻ" എന്നാണ് വിളിക്കുന്നത് () "." റോവറിന്റെ ഭാരം ഏകദേശം 27 കിലോഗ്രാമാണ്. സൗരോർജ്ജത്തിലാണ് റോവർ പ്രവർത്തിക്കുന്നത് . റഷ്യ രൂപകൽപ്പന ചെയ്യുന്ന അമ്പതു കി. ഗ്രാം റോവറിന് ആറ് ചക്രങ്ങൾ‌ ഉണ്ടായിരിക്കും. അത് സൌരോർജത്തിലായിരിക്കും പ്രവർത്തിക്കുന്നത്.അത് തെക്ക് വടക്ക് ധ്രുവങ്ങളിൽ ഏതെങ്കിലുമൊന്നിൽ ഇറങ്ങുകയും ഒരു വർഷത്തേയ്ക്ക് പ്രവർത്തിക്കുകയും ചെയ്യും. റോവർ പരമാവധി 360m/h വേഗതയിൽ 150 കി. മീ. വരെ സഞ്ചരിക്കും.

ഐ.എസ്.ആർ.ഒ.യുടെ ചരിത്രത്തിലെ ഏറ്റവും സങ്കീർണമായ ദൗത്യമായാണ് ചന്ദ്രയാൻ-2 വിക്ഷേപണം അറിയപ്പെടുന്നത്. 3.8 ടണ്ണാണ് പേടകത്തിന്റെ ഭാരം. ദൗത്യം വിജയിച്ചാൽ ചന്ദ്രന്റെ ദക്ഷിണധ്രുവത്തിൽ പര്യവേക്ഷണപേടകമിറക്കുന്ന ആദ്യരാജ്യമാകും ഇന്ത്യ. ശ്രീഹരിക്കോട്ടയിൽ നിന്നുള്ള വിക്ഷേപണത്തിനു ശേഷം ഓർ‌ബിറ്റർ ചന്ദ്രനു 100 കിലോമീറ്റർ മുകളിലുള്ള ഭ്രമണപഥത്തിലെത്തും. തുടർന്ന് റോവർ ഉൾപ്പെടെയുള്ള ലാൻഡർ മൊഡ്യൂൾ വിട്ടുമാറി ചന്ദ്രോപരിതലത്തിലേക്കു പറന്നിറങ്ങും. ചന്ദ്രനിൽ എത്തിയശേഷം ലാൻഡറിൽ നിന്നു റോവർ വേർപെട്ട് ഉപരിതലത്തിലേക്കിറങ്ങി പര്യവേക്ഷണം നടത്തും. കഴിഞ്ഞ മെയ് മാസത്തിലാണ് വിക്ഷേപണം നടത്താൻ ആദ്യം നിശ്ചയിച്ചിരുന്നത്. എന്നാൽ ഇസ്രായേലിന്റെ പര്യവേക്ഷണമായ ഫാൽകൺ ദൗത്യം ചന്ദ്രനിൽ ഇടിച്ചിറങ്ങി പരാജയപ്പെട്ടിരുന്നു. ഈ പരാജയം വിലയിരുത്തി കൂടുതൽ പരീക്ഷണങ്ങളും പ്രതിസന്ധി നേരിടാനുള്ള മാർഗങ്ങളും പഠിച്ചതിന് ശേഷമാണ് ചന്ദ്രയാൻ-2 ദൗത്യത്തെ വിക്ഷേപിക്കാനൊരുങ്ങിയിരുന്നത്.

ചന്ദ്രയാൻ -2 വിക്ഷേപണം ആദ്യം 14 ജൂലൈ 2019 ന് (15 ജൂലൈ 2019 2:51 IST) ന് ഷെഡ്യൂൾ ചെയ്തിരുന്നു. എന്നാൽ ലോഞ്ചറിലെ സാങ്കേതിക തകരാർ കാരണം വിക്ഷേപണം ആരംഭിക്കുന്നതിന് 56 മിനിറ്റ് മുമ്പ് റദ്ദാക്കി. പിന്നീട് ജൂലൈ 22ആം തീയതി പുതിയ വിക്ഷേപണ തീയതിയായി തീരുമാനിക്കുകയും 22 ന് ഇന്ത്യൻ സമയം ഉച്ചയ്ക്ക് 2.43ന് ചന്ദ്രയാൻ 2 വിജയകരമായി വിക്ഷേപിക്കുകയും ചെയ്തു. മുത്തയ്യ വനിതയാണ് പ്രോജക്ട് ഡയറക്ടർ. ഋതു കരിഘൽ ആണ് മിഷൻ ഡയറക്ടർ. 2019 സെപ്തംബർ ഏഴിന് പുലർച്ചെ 1:30നും 2.30നും ഇടയിലായിരിക്കും ചന്ദ്രയാൻ-2 ചന്ദ്രോപരിതലത്തിൽ സോഫ്​റ്റ് ലാൻഡിംഗ് നടത്തുക. ചന്ദ്രന്റെ ദക്ഷിണ ധ്രുവത്തിലെ മാൻസിനസ് സി, സിംപ്ലിയസ് എൻ ഗർത്തങ്ങളുടെ ഇടയിലാണ് വിക്രം ലാൻഡർ ഇറക്കുന്നത്.

ചന്ദ്രയാൻ -2 പദ്ധതിയുടെ പ്രധാന പങ്കുവഹിച്ച ശാസ്ത്രജ്ഞരെയും എഞ്ചിനീയർമാരെയും പട്ടിക ചുവടെ ചേർക്കുന്നു:





</doc>
<doc id="124605" url="https://ml.wikipedia.org/wiki?curid=124605" title="ബി.ടി. വഴുതന">
ബി.ടി. വഴുതന

വഴുതനയുടെ ജീനോമിൽ മണ്ണിൽ കാണപ്പെടുന്ന ബാസില്ലസ് തുറിൻജിയെൻസിസ് എന്ന ബാക്ടീരിയയുടെ ക്രിസ്റ്റൽ ജീൻ യോജിപ്പിച്ചാണ് ബി ടി വഴുതന അഥവാ ബാസില്ലസ് തുറിൻജിയെൻസിസ് വഴുതന ഉണ്ടാക്കിയത്. മറ്റ് ജനിതക ഘടകങ്ങളായ പ്രമോട്ടറുൿ(Promoters) ടെർമിനേറ്ററുകൾ(Terminators) രോഗപ്രതിരോധ ജീനുകൾ തുടങ്ങിയവയ്ക്കൊപ്പം വഴുതനയുടെ ജീൻ യോജിപ്പിച്ചത് അഗ്രോബാക്ടീരിയം മീഡിയേറ്റഡ് റീകോമ്പിനേഷൻ ഉപയോഗിച്ചാണ്.ലെപ്പിഡോപ്റ്ററോൺ കീടങ്ങളേയും ഷൂട്ട് ബോറർ കീടങ്ങളെയും പ്രതിരോധിക്കാൻ വേണ്ടിയാണ് ബി ടി വഴുതന നിർമ്മിച്ചത്.അമേരിക്കയിലെ മൊൺസാന്റോ എന്ന കമ്പനിയും ഇന്ത്യയിലെ മഹാരാഷ്ട്ര ഹൈബ്രിഡ് സീഡ്സ് എന്ന കമ്പനിയും ചേർന്ന് ഇത് വികസിപ്പിച്ചെടുത്ത് 2009ൽ ഇന്ത്യയിൽ വാണിജ്യവത്കരിച്ചെങ്കിലും പിന്നീട് ഗവൺമെന്റ് ഇത് റദ്ദാക്കുകയാണ് ഉണ്ടായത്.
മൊൺസാന്റോയിൽനിന്നും ലഭിച്ച ക്രിസ്റ്റൽ ജീനുകളും മറ്റ് രണ്ട് സഹായകജീനുകളും യോജിപ്പിച്ച് മഹൈകോ ഇതിന്റെ ഡി എൻ എ വികസിപ്പിച്ചെടുത്തു.കോളിഫ്ലവർ മൊസൈക് വൈറസ് 35s എന്ന പ്രമോട്ടർ ജീനിന്റെ സഹായത്തോടെ ക്രിസ്റ്റൽ ജിൻ എല്ലാ കലകളിലും ഉണ്ടെന്ന് ഉറപ്പുവരുത്തുന്നു.മേൽപ്പറഞ്ഞ ക്രിസ്റ്റൽ ജീനുകൾ ട്രാൻസ്ജെനുക് ജീനുകളും നോൺ ട്രാൻസ്ജെനിക് ജീനുകളും വേർതിരിച്ചറിയാനും മറ്റ് രണ്ടുജീനുകൾ ബാക്ടീരിയൽ പ്രമോട്ടർ ആയും പ്രവർത്തിക്കുന്നു.ഇങ്ങനെ പൂർത്തീകരിച്ച ശേഷം ഇവ പുതിയ ബീജപത്രത്തിലേക്ക് കയറ്റുന്നു.ഇങ്ങനെ ജനിതകമാറ്റം വരുത്തിയ ചെടികൾ സതേൺ ബ്ലോട്ടിങ്ങിലൂടെ നിരീക്ഷിക്കുകയും വേണ്ട മാറ്റങ്ങൾ വരുത്തുകയും ചെയ്യുന്നു. ഇവ മനുഷ്യനിൽ സൃഷ്ടിച്ചേക്കാവുന്ന പരിണതഫലങ്ങൾ ഇതുവരെ ഉറപ്പാക്കിയിട്ടില്ലാത്തതിനാൽ ഇവയുടെ ഉപഭോഗം നിയന്ത്രണവിധേയമാക്കേണ്ടിയിരിക്കുന്നു.

മഹൈകോ പുറത്തുവിട്ട ബയോസേഫ്റ്റി ഡാറ്റ പരിശോധിക്കാൻ 2006ൽ ഒരു വിദഗ്ദ്ധ കമ്മിറ്റി നിയോഗിക്കപ്പെട്ടു. ബി ടി വഴുതന ഭദ്രമാണെന്നും അതിന്റെ ബി ടിഅല്ലാത്ത കൌണ്ടർ പാർട്ടിനോട് തുല്യമാണെന്നും അവർ കണ്ടെത്തി.പിന്നീട് 2009ൽ രണ്ടാമത്തെ വിദഗ്ദ്ധ കമ്മിറ്റി ബി ടി വഴുതനയെപറ്റി കൂടുതൽ പഠിക്കുകയും മുൻ കമ്മിറ്റിയുടെ അഭിപ്രായത്തോട് യോജിക്കുകയും ചെയ്തു.ഈ കമ്മിറ്റി ജനിതക എൻജിനിയറിങ്ങ് അപ്രൈസൽ കമ്മിറ്റി(GEAC)യോട് ബി ടി വഴുതനയുടെ വാണിജ്യവത്കരണത്തിനായി നിർദ്ദേശിക്കുകയും ചെയ്തു. എന്നാൽ പൊതുസമൂഹം ആപൽക്കരമായ ഒരു ഉപഭോഗവസ്തുവെന്ന നിലയിലാണ് ബി.ടി.വഴുതനയെ കാണുന്നത്.
അങ്ങനെ ജി ഇ എ സി ബി ടി വഴുതനയുടെ വാണിജ്യവത്കരണം 14 ഒക്ടോബർ 2009ൽ തുടങ്ങിവച്ചു.
ചില ഗവേഷകരുടേയും കർഷകരുടേയും എതിർപ്പ് പരിഗണിച്ച് 9 ഫെബ്രുവരി 2010ൽ ബി ടി വഴുതനയുടെ ഉത്പാദനം നിർത്തിവച്ചു.17ഫെബ്രുവരി 2010ൽ കേന്ദ്രപരിസ്ഥിതിമന്ത്രി ജയറാം രമേശ് പറഞ്ഞു "ബി ടി വഴുതനയുടെ ഉത്പാദനം താത്ക്കാലികമായി നിർത്തിവച്ചിട്ടേയുള്ളൂ അല്ലാതെ നിരോധിച്ചിട്ടില്ല.”ബി ടി വഴുതനയുടെ വിത്ത് കൈവശം വച്ചിരിക്കുന്ന സ്ഥാപനങ്ങൾ ഗവൺമെന്റിൽനിന്നും അത് സൂക്ഷിക്കാനായി പ്രത്യേക അനുമതി വാങ്ങണമെന്ന് നിർദ്ദേശിച്ചു.ഇതിനെപറ്റി കൂടുതൽ ഗവേഷണങ്ങൾ നടത്താൻ സ്വതന്ത്ര പരീക്ഷണശാലകൾ ഇപ്പോൾ നിർമിച്ചുകൊണ്ടിരിക്കുകയാണ്.


</doc>
<doc id="124612" url="https://ml.wikipedia.org/wiki?curid=124612" title="ചീരഞ്ചിറ">
ചീരഞ്ചിറ

കോട്ടയം ജില്ലയിലെ ചങ്ങനാശ്ശേരി താലുക്കിൽ വാഴപ്പള്ളി ഗ്രാമപഞ്ചായത്തില്പ്പെടുന്ന ഒരു ഗ്രാമമാണ്‌ ചീരഞ്ചിറ. ലോംഗ് ജമ്പ് താരം ഒളിമ്പ്യൻ അഞ്ജു ബോബി ജോർജ്ജ് ജനിച്ചത് ചീരഞ്ചിറയിലാണ്‌.
പ്രശസ്തവും പുരാതനവുമായ ഗവ: യു പി സ്കൂൾ
സെൻറ് മേരീസ് ഓർത്ത്ഡോക്സ് പള്ളിയും സെന്റ് ജോർജ് കത്തോലിക്കാ പള്ളിക്കയും ചേർന്ന ചിരഞ്ചിറ
പൊതുജനാരോഗ്യം ശ്രദ്ധിക്കുന്നതിനായി ഹോമിയോപതി, അലോപതി പ്രാഥമികാരോഗ്യകേന്ദ്രങ്ങൾ ഉള്ള ചിരഞ്ചിറ

</doc>
<doc id="124621" url="https://ml.wikipedia.org/wiki?curid=124621" title="അഫ്ഗാനിസ്താൻ രാജവംശം">
അഫ്ഗാനിസ്താൻ രാജവംശം

1929 മുതൽ 1973 വരെ അഫ്ഗാനിസ്താനിൽ നിലനിന്നിരുന്ന അവസാനത്തെ രാജവംശമാണ് അഫ്ഗാനിസ്താൻ രാജവംശം എന്ന പേരിൽ അറിയപ്പെടുന്നത്. അൽപകാലം മാത്രം അധികാരത്തിലിരുന്ന ഹബീബുള്ള കലകാനിയെ പരാജയപ്പെടുത്തി, മുൻ സൈന്യാധിപനും, പഷ്തൂൺ ബാരക്സായ് കുടൂംബാംഗവുമായിരുന്ന മുഹമ്മദ് നാദിർ ഷായാണ് ഈ വംശത്തിന് ആരംഭം കുറീച്ചത്. മുഹമ്മദ് നാദിർ ഷാക്കു ശേഷം അദ്ദേഹത്തിന്റെ പുത്രനായ സഹീർ ഷായായിരുന്നു ഈ വംശത്തിലെ രണ്ടാമത്തേയ്യും അവസാനത്തേയുമായ രാജാവ്. നാദിർ ഷായും സഹീർ ഷായും ബാരക്സായ് വംശജരായതിനാൽ, ഈ വംശത്തെ അഫ്ഗാനിസ്താൻ അമീറത്തിന്റെ ഭാഗമായും കണക്കാക്കുന്നവരുണ്ട്.

1973-ൽ സഹീർ ഷാ രാജാവിനെ അട്ടിമറിച്ച്, രാജകുടൂംബാംഗമായ മുഹമ്മദ് ദാവൂദ് ഖാൻ രാജഭരണത്തിന് അന്ത്യം വരുത്തുകയും അഫ്ഗാനിസ്താന്റെ ആദ്യപ്രസിഡണ്ടാകുകയും ചെയ്തു. 


</doc>
<doc id="124623" url="https://ml.wikipedia.org/wiki?curid=124623" title="മാമ്മൻ മാത്യു">
മാമ്മൻ മാത്യു

മലയാള മനോരമയുടെ ചീഫ് എഡിറ്ററും മാനേജിങ് ഡയറക്ടറുമാണ് മാമ്മൻ മാത്യു .മനോരമയുടെ മുൻ ചീഫ് എഡിറ്ററായിരുന്ന കെ.എം. മാത്യുവിന്റെയും മിസ്സിസ് കെ.എം. മാത്യുവിന്റെയും മൂത്തപുത്രനായ ഇദ്ദേഹം ഡെൽഹി സെന്റ് സ്റ്റീഫൻസ്‌ കോളേജിൽ നിന്ന് ചരിത്രത്തിൽ ബിരുദവും ബിരുദാനന്തര ബിരുദവും നേടിയിട്ടുണ്ട്.

ടൈംസ്‌ ഓഫ്‌ ഇന്ത്യയിലെ എഡിറ്റോറിയൽ പരിശീലനത്തിന് ശേഷം മനോരമയുടെ ന്യൂ ഡെൽഹി കറസ്പോണ്ടന്റായി പ്രവർത്തിച്ചു.1968 മുതൽ കുറച്ചുകാലം ബ്രിട്ടണിലെയും അമേരിക്കയിലെയും വിവിധ പത്രസ്ഥാപനങ്ങളിലെ പ്രവർത്തിച്ച മാമ്മൻ മാത്യു 1970-ൽ മനോരമയുടെ കോഴിക്കോട് എഡീഷന്റെ റസിഡന്റ് എഡിറ്ററായി ചുമതലയേറ്റു. 1980 മുതൽ പ്രധാന എഡീഷനായ കോട്ടയത്ത് ജനറൽ മാനേജർ മുതൽ മാനേജിങ് ഡയറക്ടർ വരെയുള്ള പദവികൾ കൈകാര്യം ചെയ്തു. കെ.എം. മാത്യുവിന്റെ നിര്യാണത്തെത്തുടർന്ന് 2010 ഓഗസ്റ്റ് 18 -ന് മനോരമയുടെ ചീഫ് എഡിറ്റർ ചുമതലയേറ്റെടുത്തു.

ഇന്ത്യയിലെ പത്രാധിപന്മാരുടെ സംഘടനയായ എഡിറ്റേഴ്സ് ഗിൽഡ് ഓഫ് ഇന്ത്യയുടെയും പത്രഉടമകളുടെ സംഘടനയായ ഇന്ത്യൻ ന്യൂസ് പേപ്പർ സൊസൈറ്റിയുടെയും ദേശീയ പ്രസിഡണ്ട്, കോമൺ‌വെൽത്ത് പ്രസ് യൂണിയന്റെ ഇന്ത്യാ ചാപ്റ്റർ ചെയർമാൻ തുടങ്ങിയ പദവികൾ വഹിച്ചിട്ടുള്ള മാമ്മൻ മാത്യു പ്രധാനമന്ത്രിയുടെ ദേശീയോദ്ഗ്രഥന കൗൺസിലിലും ദേശീയ സുരക്ഷാ ഉപദേശക സമിതിയിലും അംഗമാണ്.. 2005-ൽ പത്മശ്രീ പുരസ്കാരം ലഭിച്ചു.


</doc>
<doc id="124624" url="https://ml.wikipedia.org/wiki?curid=124624" title="അക്കാന്തോഡൈ">
അക്കാന്തോഡൈ

അസ്തമിത (Extinct) മത്സ്യങ്ങളുടെ ഒരു വർഗമാണ് അക്കാന്തോഡൈ. ഹനുക്കളോടുകൂടിയ ആദിമ കശേരുകികളായി കണക്കാക്കപ്പെടുന്ന ഇവയെ സൂചി-പത്ര സ്രാവുകൾ (needle-finned sharks) എന്നും വിളിക്കുന്നു. സൈലൂറിയൻ (Silurian) കല്പത്തിന്റെ അവസാന ഘട്ടത്തിലാണ് ഇവ ആദ്യമായി പ്രത്യക്ഷപ്പെട്ടത്. ഡെവോണിയൻ (Devonian) കല്പത്തിൽ ഇവ പൂർണവികാസം നേടിയിരുന്നു. ഈ ഘട്ടത്തിൽതന്നെയാണ് മറ്റു മത്സ്യവർഗങ്ങളും വികസിക്കുവാൻ തുടങ്ങിയത്. പെർമിയൻ കല്പത്തിൽ ഇവ നിശ്ശേഷം അപ്രത്യക്ഷമായി. അഗ്നാത്ത(Agnatha)യുടെയും മത്സ്യങ്ങളുടെയും മധ്യവർത്തികളെന്ന നിലയിൽ അക്കാന്തോഡൈ പ്രത്യേകം ശ്രദ്ധിക്കപ്പെടുന്നു.

അക്കാന്തോഡൈ വർഗത്തിലെ അംഗങ്ങളെല്ലാം തന്നെ സ്രാവുകളുടെ ആകൃതിയുള്ള ശുദ്ധജല ജീവികളായിരുന്നു. (ചില അനന്തരഗാമികൾ സമുദ്രത്തിലും ജീവിച്ചിരുന്നതായി അനുമാനിക്കപ്പെടുന്നു). ഇവ 20 സെ.മീ.ൽ കൂടുതൽ വളർന്നിരുന്നില്ല. പത്രങ്ങളോട് (fins) ചേർന്ന ബലമുള്ള മുള്ളുകൾ (spines) അക്കാന്തോഡൈകളുടെ പ്രത്യേകതയാണ്. ഈ മുള്ളുകൾ പ്രതിരോധാവയവങ്ങളാണെന്നു കരുതുന്നു. ശരീരം കവചിതമാണ്. ശൽക്കങ്ങൾ (scales) ശരീരത്തെ ആവരണം ചെയ്യുന്നു. തന്ത്രികാ-കപാലം (neurocranium), ഗ്രസനീചാപം (visceral arch), മറ്റു ബന്ധപ്പെട്ട ഭാഗങ്ങൾ എന്നിവയോടുകൂടി അക്കാന്തോഡസ് (Acnathodes) എന്ന ഒരിനത്തിന്റെ അവശിഷ്ടം പെർമിയൻ (Permian) കല്പത്തിലേതായി ലഭിച്ചിട്ടുണ്ട്. ഡെവോണിയൻ കല്പത്തിൽ ജീവിച്ചിരുന്ന ക്ളൈമേഷ്യസ് (Climatius) എന്ന ഇനത്തിന് പ്രച്ഛദപാളി (opercular fold)യാൽ ആവരണം ചെയ്യപ്പെട്ട അനവധി ഗിൽ പഴുതുകൾ (gill slits) ഉണ്ടായിരുന്നു.

അക്കാന്തോഡൈ വർഗത്തെ ക്ളൈമാറ്റിഫോർമിസ് (Climatiformes), ഇഷ്നകാന്തിഫോർമിസ് (Ihcnacanthiformes), അക്കാന്തോഡിഫോർമിസ് (Acanthodiformes) എന്നീ മൂന്നുഗോത്രങ്ങളായി തിരിച്ചിട്ടുണ്ട്.



</doc>
<doc id="124633" url="https://ml.wikipedia.org/wiki?curid=124633" title="അക്കാന്തോപ്ടെറിജിയൈ">
അക്കാന്തോപ്ടെറിജിയൈ

അസ്ഥിമത്സ്യങ്ങളിലെ ഒരു പ്രധാനവിഭാഗമായ ടെലിയോസ്റ്റിയൈ (Teleosteii)യിലെ ഒരു ഗോത്രമാണ് അക്കാന്തോപ്ടെറിജിയൈ. അക്കാന്തോപ്ടെറി (Acanthoptery), പെർക്കോമോർഫി ( Percomorphi) എന്നീ പേരുകളും ഇതിനുണ്ട്.കശേരുകികളിലെ ഏറ്റവും വലിയ ഗോത്രമാണിത്; ഭൂരിപക്ഷവും കടൽമത്സ്യങ്ങളാണ്. ഇവയെ മൊത്തത്തിൽ മുള്ളുകളുള്ള റേകളോടുകൂടിയ (spiny- rayed) മത്സ്യങ്ങളെന്നു പറയാം. പത്ര(fins)ങ്ങളിൽ മുള്ളുകൾ കാണപ്പെടുന്നു. പൃഷ്ട-ഗുദ-അധരപത്രങ്ങളുടെ അഗ്ര"റേ"കൾ തമ്മിൽ കൂടിച്ചേരാതെ മുള്ളുകളായി തീരുന്നു. ഇവ ഈ പത്രങ്ങളിൽ അവിടവിടെ അല്പം വെളിയിലേക്കു തള്ളിനില്ക്കാറുണ്ട്. ശ്രോണീപത്രം സാധാരണ കാണാറില്ല. ശ്രോണീപത്രമുള്ള മത്സ്യങ്ങളിൽ അവ വക്ഷോഭാഗത്തോ ഗളഭാഗത്തോ (thoracic) ആണ് കാണപ്പെടുക. ശ്രോണീമേഖല (pelvic girdle) അല്പം മുന്നോട്ടു നീങ്ങി ക്ളൈത്ര (clithrum)വുമായി ബന്ധിച്ചിരിക്കുന്നു. ശ്രോണീപത്രവും സാധാരണയായി ഉദരത്തിന്റെ മുൻഭാഗത്തേക്ക് നീങ്ങിയാണിരിക്കുന്നത്. മാക്സിലയെ (maxilla) ചുറ്റി ഒരു പ്രീമാക്സില (premaxilla) കാണപ്പെടുന്നു. മാക്സിലയിൽ പല്ലുകൾ കാണാറില്ല. വളർച്ചയെത്തിയ മത്സ്യങ്ങളിൽ വാതാശയ (swimbladder)ത്തിന് നാളി ഇല്ല. ശല്ക്കങ്ങൾ സാധാരണഗതിയിൽ റ്റീനോയ്ഡ് (ctenoid)കളാണ്. ചുരുക്കം ചില മത്സ്യങ്ങളിൽ മാത്രം ആദിമമത്സ്യങ്ങളിലേതുപോലുള്ള ചക്രാഭ ശല്ക്ക(cycloid scales)ങ്ങളും കാണാറുണ്ട്.

സീനോസോയിക് മഹാകല്പം മുതൽ അക്കാന്തോപ്ടെറിജിയൻ മത്സ്യങ്ങളാണ് പ്രധാന സമുദ്രജീവികൾ. ക്രിട്ടേഷ്യസ് കല്പത്തിന്റെ മധ്യത്തോടുകൂടിയാണ് ആദ്യമായി ഇവ പ്രത്യക്ഷപ്പെട്ടത്. വളരെക്കാലം കഴിയുംമുമ്പ് അനുകൂലവികിരണത്തിന് ഇവ വിധേയമായി. ഇയോസീൻ (Eocene) കല്പമായപ്പോഴേയ്ക്കും അക്കാന്തോപ്ടെറിജിയൻ അഥവാ പെഴ്സിഫോം (Perciform) മത്സ്യങ്ങളിലെ പ്രധാന ഗോത്രങ്ങളായ പ്ളൂറോനെക്റ്റിഫോർമിസ് (Pleuronectiformes), ടെട്രാഓഡോണ്ടിഫോർമിസ് (Tetraodontiformes), ലോഫൈഫോർമിസ് (Lophiiformes) തുടങ്ങിയവയെല്ലാം വികാസം പ്രാപിച്ചുകഴിഞ്ഞിരുന്നു. സിക്ലിഡേ (Cichlidae) മത്സ്യകുടുംബത്തിലെ അംഗങ്ങൾ ആഫ്രിക്കയിലും തെ. അമേരിക്കയിലുമുള്ള ശുദ്ധജലതടാകങ്ങളിൽ സുലഭമാണ്. സെൻട്രാർക്കിഡേ (Centrarchidae), പെഴ്സിഡേ (Percidae), അനബാന്റിഡേ (Anabantide) തുടങ്ങിയ മറ്റ് പെഴ്സിഫോം മത്സ്യകുടുംബങ്ങളിലെ അംഗങ്ങളും ശുദ്ധജലത്തിൽ കാണുന്നവയാണ്. കയാസ്മോഡോണ്ടിഡേ (Chiasmodontidae), ബ്രോറ്റ്യൂലിഡേ (Brotulidae), സൈക്ളോപ്റ്റെറിഡേ (Cyclopteridae) എന്നിവ ഉൾപ്പെടുന്ന മത്സ്യകുടുംബങ്ങൾ ആഴക്കടൽ ജീവിതത്തിന് അനുയോജ്യമായ സവിശേഷതകളോടുകൂടിയവയാണ്. സ്കോംബ്രിഡേ (Scombridae), സ്ട്രൊമാറ്റിഡേ (Stromateidae), കോറിഫേനിഡേ (Coryphaenidae) എന്നീ കുടുംബങ്ങളിൽപ്പെട്ടവ ആഴക്കടലിലോ പുറങ്കടലിലോ വസിക്കുന്നവ(Pelagic)യാണ്. കടൽത്തീരങ്ങളിലും പുറംകടലിലും പവിഴപ്പുറ്റു(coralreef)കളിലും ലഗൂണു(lagoon)കളിലും ജീവിക്കാൻ കഴിവുള്ള അക്കാന്തോപ്ടെറിജിയനുകൾ അനുകൂലനഭദ്രതയ്ക്ക് ഉത്തമോദാഹരണങ്ങളാണ്.

അക്കാന്തോപ്ടെറിജിയൈ മത്സ്യഗോത്രത്തിൽ 17 ഉപഗോത്രങ്ങളും 137-ഓളം കുടുംബങ്ങളും ഉദ്ദേശം 1,200 ജീനസുകളുമുണ്ട്.

ചൂരമത്സ്യങ്ങളും (Tunas) അയലയും ഉൾപ്പെടുന്ന സ്കോബ്രിഡേ കുടുംബത്തിനാണ് ഏറ്റവും സാമ്പത്തിക പ്രാധാന്യം. സ്കീനിഡേ (Sciaenidae), സെറാനിഡേ (Serranidae), സ്കോർപീനിഡേ (Scorpaenidae), കരാജ്ഞിഡേ (Carangidae), സിക്ലിഡേ, പെഴ്സിഡേ (Percidae) എന്നീ വിഭാഗങ്ങളിലെ മത്സ്യങ്ങളും വാണിജ്യപ്രാധാന്യമുള്ളവയാണ്. അക്വേറിയങ്ങളിൽ വളർത്താറുള്ള 'സൂര്യ' മത്സ്യങ്ങൾ, നീലമത്സ്യങ്ങൾ തുടങ്ങിയവ ഈ ഗോത്രത്തിൽപ്പെടുന്നു.



</doc>
<doc id="124640" url="https://ml.wikipedia.org/wiki?curid=124640" title="1993 ഏഷ്യാകപ്പ്">
1993 ഏഷ്യാകപ്പ്

അഞ്ചാമതായി നടക്കേണ്ടിയിരുന്ന ഏഷ്യാകപ്പായിരുന്നു 1993 ഏഷ്യാകപ്പ്. പാകിസ്താനിൽ ആയിരുന്നു ഈ ടൂർണ്ണമെന്റ് സംഘടിപ്പിക്കാൻ ഇരുന്നത്. എന്നാൽ ഇന്ത്യയും പാകിസ്താനും തമ്മിലുള്ള രാഷ്ട്രീയ ബന്ധം മോശമായതിനെ തുടർന്ന് ഈ ടൂർണ്ണമെന്റ് റദ്ദാക്കി.

ഏഷ്യാകപ്പ്


</doc>
<doc id="124644" url="https://ml.wikipedia.org/wiki?curid=124644" title="ജി.ബി. പന്ത്">
ജി.ബി. പന്ത്

ഗോവിന്ദ് വല്ലഭ് പന്ത്(1887 ആഗസ്റ്റ് 30 - 1961 മാർച്ച് 7 गोविंद वल्लभ पंत) സ്വാതന്ത്ര്യസമരസേനാനിയും ഉത്തർപ്രദേശിലെ ആദ്യത്തെ മുഖ്യമന്ത്രിയുമായിരുന്നു. ഹിന്ദിയെ ഇന്ത്യയുടെ ഔദ്യോഗികഭാഷയാക്കുന്നതിനുള്ള പ്രവർത്തനങ്ങളിൽ വലിയ പങ്ക് വഹിച്ച അദ്ദേഹത്തിന്‌ 1957-ൽ, ഏറ്റവും ഉയർന്ന സിവിലിയൻ ബഹുമതിയായ ഭാരതരത്നം ലഭിച്ചു.

1887 ആഗസ്റ്റ് 30-ന്‌, അന്ന് വടക്കുപടിഞ്ഞാറൻ പ്രവിശ്യകളുടെ ഭാഗമായിരുന്ന അൽമോറയിലാണ്‌ മനോരഥ് പന്ത്, ഗോവിന്ദി എന്നിവരുടെ പുത്രനായി ഗോവിന്ദ് വല്ലഭ് പന്ത് ജനിച്ചത്.. 1909-ൽ നിയമബിരുദം നേടിയ അദ്ദേഹം അടുത്ത വർഷം അൽമോറയിയിൽ പ്രാക്ടീസ് ആരംഭിച്ചു. 1921-ൽ ഗാന്ധിജിയുടെ അഹിംസാമാർഗ്ഗങ്ങളിൽ ആകൃഷ്ടനായി രാഷ്ട്രീയപ്രവർത്തനം തുടങ്ങി. 
യുണൈറ്റെഡ് പ്രൊവിൻസ് ലെജിസ്ലേറ്റീവ് അസംബ്ലിയിലേക്ക് നൈനിത്താളിൽനിന്നും തിരഞ്ഞെടുക്കപ്പെട്ടു. സ്വാതന്ത്ര്യസമരത്തിനിടയിൽ 1930-ലും 1933-ലും 1940-ൽ സത്യാഗ്രഹ സമരത്തിൽ പങ്കെടുത്തതിനും 1942-ലും (ക്വിറ്റ് ഇന്ത്യാ സമരം) അറസ്റ്റ് വരിച്ചു. 1937-ലും 1946-ലും യുണൈറ്റെഡ് പ്രൊവിൻസ് മുഖ്യമന്ത്രിയായി സ്ഥാനമേറ്റെടുത്തു.

സർദാർ വല്ലഭായി പട്ടേലിന്റെ നിര്യാണശേഷം കേന്ദ്ര ആഭ്യന്തരമന്ത്രിയായിത്തീർന്നു.


</doc>
<doc id="124648" url="https://ml.wikipedia.org/wiki?curid=124648" title="ഭഗവാൻ ദാസ്">
ഭഗവാൻ ദാസ്

ഭഗവാൻ ദാസ് (1869 ജനുവരി 12 - 1958 സെപ്റ്റംബർ 18) ഒരു ഇന്ത്യൻ തിയോസഫിസ്റ്റും എഴുത്തുകാരനും വിദ്യാഭ്യാസവിചക്ഷണനുമായിരുന്നു.അദ്ദേഹത്തിന്‌ 1955-ൽ, ഏറ്റവും ഉയർന്ന സിവിലിയൻ ബഹുമതിയായ ഭാരതരത്നം നൽകപ്പെട്ടു .

1869 വരാണാസിയിൽ ജനിച്ചു . ആനി ബസന്റിനെ പ്രസംഗം കേട്ടശേഷം 1894-ൽ തിയോസഫിക്കൽ സൊസൈറ്റിയിൽ അംഗമായി. 1898-ൽ ആനി ബസന്റുമായി സ്ഥാപിച്ച സെന്റ്രൽ ഹിന്ദു കോളേജാണ്‌ പിൽക്കാലത്ത് ബനാറസ് ഹിന്ദു യൂണിവേഴ്സിറ്റി ആയത്. സംസ്കൃതപണ്ഡിതനായിരുന്ന അദ്ദേഹം സംസ്കൃതത്തിലും ഹിന്ദിയിലുമായി മുപ്പതിലധികം പുസ്തകങ്ങൾ രചിച്ചിട്ടുണ്ട്. അവിഭക്ഷ ഇന്ത്യയിലെ സെന്റ്രൽ ലെജിസ്ലേറ്റീവ് അസംബ്ലിയിൽ അംഗമായിരുന്നു. 


</doc>
<doc id="124652" url="https://ml.wikipedia.org/wiki?curid=124652" title="വല്ല്യേട്ടൻ">
വല്ല്യേട്ടൻ

ഷാജി കൈലാസിന്റെ സംവിധാനത്തിൽ മമ്മൂട്ടി, സായി കുമാർ, സിദ്ദിഖ്, മനോജ്‌ കെ. ജയൻ, ശോഭന, പൂർണ്ണിമ എന്നിവർ പ്രധാന വേഷങ്ങളിൽ അഭിനയിച്ച് 2000-ൽ പ്രദർശനത്തിനിറങ്ങിയ ഒരു മലയാള ചലച്ചിത്രമാണ് വല്ല്യേട്ടൻ. അമ്പലക്കര ഫിലിംസിന്റെ ബാനറിൽ ബൈജു അമ്പലക്കര, അനിൽ അമ്പലക്കര എന്നിവർ ചേർന്ന് നിർമ്മിച്ച ഈ ചിത്രം വിതരണം ചെയ്തത് അമ്മ ആർട്സ്, സാഗർ മൂവീസ്, രാജശ്രീ ഫിലിംസ് എന്നിവരാണ്. കഥ, തിരക്കഥ, സംഭാഷണം എന്നിവ നിർവ്വഹിച്ചത് രഞ്ജിത്ത് ആണ്.

ഗിരീഷ് പുത്തഞ്ചേരി എഴുതിയ ഗാനങ്ങൾക്ക് സംഗീതം പകർന്നത് മോഹൻ സിതാര ആണ്. പശ്ചാത്തല സംഗീതം ഒരുക്കിയിരിക്കുന്നത് രാജാമണി. 



</doc>
<doc id="124666" url="https://ml.wikipedia.org/wiki?curid=124666" title="പുഞ്ചിരി">
പുഞ്ചിരി

മുഖത്തെ, പ്രധാനമായും വായയുടെ, ഇരുവശത്തുമുള്ള പേശികളെ വളയ്ക്കുന്നതു മൂലം സൃഷ്ടിക്കപ്പെടുന്ന മുഖഭാവമാണ് പുഞ്ചിരി. . ഈ ഭാവം കണ്ണുകൾക്ക് ചുറ്റിലുമായും കാണാവുന്നതാണ്. മനുഷ്യരിൽ സാധാരണയായി സുഖം, സന്തോഷം, ഉല്ലാസം എന്നിവ പ്രകടിപ്പിക്കുമ്പോഴാണ് സാധാരണയായി പുഞ്ചിരി പ്രത്യക്ഷപ്പെടുന്നത്. എന്നാൽ വ്യാകുലതയുടെ ഒരു അനൈശ്ചിക ഭാവമായും പുഞ്ചിരി വരാറുണ്ട്; ഇത് കൊഞ്ഞനം, വികൃതഹാസം തുടങ്ങിയ പേരുകളിൽ അറിയപ്പെടുന്നു. ലോകമെമ്പാടും, വികാരങ്ങക്ക് ആശയവിനിമയം നടത്തുവാനുള്ള ഒരു മാധ്യമമാണ് പുഞ്ചിരി എന്നാണ് പഠനങ്ങൾ സൂചിപ്പിക്കുന്നത്, എന്നാൽ ഇക്കാര്യത്തിൽ വിവിധ സംസ്കാരങ്ങൾ തമ്മിൽ കാതലായ വ്യത്യാസങ്ങൾ ഉണ്ട്.. ഒരു പുഞ്ചുരി യാദൃച്ഛികമോ കൃത്രിമമോ ആവാം. സന്തോഷമാണ് പുഞ്ചിരിയുടെ പ്രധാന പ്രേരണ. മൃഗങ്ങളിൽ, പല്ല് പുറത്തുകാണിക്കുന്നതിന് മനുഷ്യരിലെ പുഞ്ചിരിയുമായി സാമ്യമുണ്ടെങ്കിലും, ഇത് പൊതുവേ ഒരു അപായമുന്നറിപ്പ്‌, ഭയം, കീഴടങ്ങൽ തുടങ്ങിയവ ആശയവിനിമയം നടത്താനുള്ള മാർഗ്ഗമാണ്. മൃഗങ്ങൾ ഇത്തരത്തിൽ പല്ല് കാണിച്ചുള്ള ഭാവത്തെ ചീറുക എന്ന് വിളിക്കാറുണ്ട്.

പ്രധാനമായും പുഞ്ചിരിക്കുമ്പോൾ, ചില ആളുകളുടെ കവിളിനടിലിലെ മാസഭാഗത്തിൽ ചലനമുണ്ടാന്നതുവഴി മുഖചർമ്മത്തിൽ കാണുന്ന കുഴി പോലുള്ള അടയാളമാണ് നുണക്കുഴി. ഇവ പാരമ്പര്യമായി ലഭിക്കുന്നവയാണ്. അപൂർവ്വമായി മുഖത്തിന്റെ ഒരു വശത്ത് മാത്രമായി നുണക്കുഴി കാണാറുണ്ട്. ശരീരശാസ്‌ത്രപരമായി അപഗ്രഥിക്കുമ്പോൾ, നുണക്കുഴികൾക്ക് പിന്നിലെ കാരണം മുഖപേശികളുടെ (മുഖ്യമായും zygomaticus major) ഘടനയിൽ സംഭവിക്കുന്ന മാറ്റങ്ങളാണ്.


</doc>
<doc id="124674" url="https://ml.wikipedia.org/wiki?curid=124674" title="ഭാഗ്യലക്ഷ്മി">
ഭാഗ്യലക്ഷ്മി

മലയാളചലച്ചിത്രരംഗത്തെ ഒരു ഡബ്ബിങ് ആർട്ടിസ്റ്റാണ്‌ ഭാഗ്യലക്ഷ്മി. നാനൂറിലേറെ മലയാള സിനിമകളിലായി നിരവധി സ്ത്രീ കഥാപാത്രങ്ങൾ‌ക്ക് ശബ്ദം നൽ‌കി. കേരളസംസ്ഥാന സർ‌ക്കാറിന്റേതുൾ‌പ്പെടെ നിരവധി പുരസ്കാരങ്ങൾ‌ നേടി. ഏറ്റവും ഒടുവിലായി ഇന്ത്യൻ‌ യൂത്ത് അസോസിയേഷന്റെ കെ.ആർ‌. ദേവാനന്ദ് പുരസ്കാരം നേടി (2010 ആഗസ്റ്റ് 28). എന്റെ സൂര്യപുത്രിക്ക്, ഉള്ളടക്കം, ബലി എന്നീ ചലച്ചിത്രങ്ങൾ‌ക്ക് 1991ലും ഓർ‌മ്മകൾ‌ ഉണ്ടായിരിക്കണം, കുസൃതിക്കാറ്റ്, എന്നീ ചലച്ചിത്രങ്ങൾ‌ക്ക് 1995ലും യാത്രക്കാരുടെ ശ്രദ്ധയ്ക്ക് എന്ന ചലച്ചിത്രത്തിനു 2002ലും മികച്ച ഡബ്ബിങ് കലാകാരിക്കുള്ള കേരളസംസ്ഥാന ചലച്ചിത്രപുരസ്കാരം നേടി.

കുമാരൻ നായരുടേയും ഭാർഗവി അമ്മയുടേയും മകളായി പാലക്കാട് ജനനം. ഷൊർണൂരിനടുത്ത് കുറുപ്പത്ത് തറവാട്ടംഗം ആണ്. വളരെ ചെറുപ്രായത്തിലേ മതാപിതാക്കളെ നഷ്ടമായ ഭാഗ്യലക്ഷിമി വളർന്നത് അനാഥാലയത്തിലായിരുന്നു. പിന്നീട് വല്യമ്മയോടൊപ്പം ചെന്നൈയിൽ ജീവിച്ചു. വല്യമ്മയുടെ പ്രേരണയും നിർബന്ധവുമാണ് സിനിമാരംഗത്തേക്ക് എത്തിച്ചത്. ബാല്യകാലം മുതൽ സ്വന്തം കാലിൽ നിൽക്കുകയും ഏകദേശം 10 വയസ്സുമുതൽ ഡബ്ബിങ് രംഗത്ത് എത്തി കുടുംബത്തിനു വരുമാനമാകയും ചെയ്തു. 1975ൽ പുറത്തിറങ്ങിയ അപരാധി എന്ന ചിത്രത്തിലാണ് ആദ്യമായി ശബ്ദം നൽകിയത്. ഏതാനും സിനിമകളിൽ അഭിനയിച്ചെങ്കിലും അഭിനയം തന്റെ പണിയല്ല എന്നു തിരിച്ചറിഞ്ഞ ഭാഗ്യലക്ഷ്മി ഡബ്ബിംഗ് രംഗത്ത് ശ്രദ്ധപതിപ്പിച്ചു. നോക്കെത്താ ദൂരത്ത് കണ്ണും നട്ട് എന്ന ചിത്രത്തിലെ ഡബ്ബിങ്ങോടെ തിരക്കുള്ള ഡബ്ബിങ് ആർട്ടിസ്റ്റായി അവർ മാറി. 1991 ൽ ഡബ്ബിങ് ആർട്ടിസ്റ്റിനു കേരള സർക്കാർ അവാർഡ് ഏർപ്പെടുത്തിയപ്പോൾ ആദ്യ പുരസ്കാരം ഭാഗ്യലക്ഷ്മിയെ തേടിയെത്തി. അതിനുശേഷം മൂന്നു തവണ സംസ്ഥാന അവാർഡ് നേടി. 
വിവാഹിതയായ ഇവർ ഏറെനാളായി ഭർത്താവുമായി വേർപിരിഞ്ഞു കഴിയുകയാണ്. നിധിൻ ,സചിൻ എന്നീ രണ്ടു മക്കളുണ്ട്.


ഭാഗ്യലക്ഷ്മിയുടെ ആത്മകഥയാണ് "സ്വരഭേദങ്ങൾ" 


കേൾക്കാത്ത ശബ്ദം-ഭാഗ്യലക്ഷ്മി-മനോരമ


</doc>
<doc id="124675" url="https://ml.wikipedia.org/wiki?curid=124675" title="കരിവേലം">
കരിവേലം

ഇന്ത്യൻ അറബിക് ഗം ട്രീ എന്നും അറിയപ്പെടുന്ന കരിവേലത്തിന്റെ സംസ്കൃതത്തിൽ പേരു് ബബൂൽ എന്നാണു് .
ആഫ്രിക്കയും ഇന്ത്യൻ ഉപഭൂഖണ്ഡവുമാണ് കരിവേലത്തിന്റെ ജന്മദേശങ്ങൾ. അക്കേഷ്യ ജനുസിന്റെ ടൈപ് സ്പീഷിസ് ആണ് കരിവേലം.

സാധരണയായി 5-20 മീറ്റർ വരെ ഉയരത്തിൽ ഇവ വളരുന്നു. ഇടതൂർന്ന ശിഖിരങ്ങൾ ഇവയുടെ പ്രത്യേകതയാണ്. ശിഖിരങ്ങൾക്ക് ഇരുണ്ട കറുപ്പ് നിറമാണ് തടിയിലെ പിളർന്ന് കാണുന്ന വൽക്കലവും മറ്റൊരു പ്രത്യേകതയാണ്.
മഴക്കാലത്ത് നേരീയ സുഗന്ധമുള്ള പൂക്കൾ ഉണ്ടാവുന്ന്. പരന്ന കായ്ക്കുള്ളിൽ വിത്തുകൾ ഉണ്ടാവും. പശ ഒട്ടിക്കാൻ പയോഗിക്കുന്നു.

രസം :കഷയം, മധുരം

ഗുണം :രൂക്ഷം, വിസദം, ഗുരു, ലേഖനം

വീര്യം :ശീതം

വിപാകം :മധുരം
ഇല, തണ്ട്, പട്ട, നിര്യാസം
വേരു്, മരപ്പട്ട, പൂക്കൾ, ചിലപ്പോൾ പശയും മരുന്നിനായി ഉപയോഗിക്കുന്നു. ഗോണേറിയ, വയറിളക്കം, ഡയബിറ്റിസ് തുടങ്ങിയ രോഗങ്ങൾകുള്ള ഔഷധമായും കരിവേലം ഉപയോഗിക്കുന്നു. കൂടാതെ രക്തസ്രാവം നിർത്തുന്നതിനുള്ള ഒരു സ്തംഭനൗഷധമായും,പശ ജലമയമായ രേതസ് ഘനീഭവിപ്പിക്കാനും ഉള്ള ഔഷധമായും ഉപയോഗിക്കുന്നു. പരമ്പര്യ അറിവനുസരിച്ച് മുലകൊടുക്കുന്ന അമ്മമാർക്കു് കൂടുതൽ മുലപ്പാലുണ്ടാവാൻ ഇതു് ഉപയോഗിക്കുന്നു.


</doc>
<doc id="124678" url="https://ml.wikipedia.org/wiki?curid=124678" title="ഡ്രോസെറ">
ഡ്രോസെറ

ഡ്രോസെറേസി സസ്യകുടുംബത്തിൽപ്പെടുന്ന കീടഭോജി സസ്യമാണ് ഡ്രോസെറ. "ഡ്രോസെറോസ്" എന്ന ഗ്രീക്കു പദത്തിൽ നിന്നാണ് ഈ സസ്യനാമം നിഷ്പന്നമായിട്ടുള്ളത്. 

ഡ്രോസെറയുടെ ഇലയിൽ ഗ്രന്ഥികളായി രൂപാന്തരപ്പെട്ടിരിക്കുന്ന രോമങ്ങളാണ് കീടങ്ങളെ കെണിയിൽപ്പെടുത്താൻ സഹായിക്കുന്ന ഒരു ദ്രാവകം സ്രവിപ്പിക്കുന്നത്. ഈ സ്രവത്തിൽ സൂര്യപ്രകാശമേല്ക്കുമ്പോൾ ഇത് തൂഷാരബിന്ദുക്കളെപ്പോലെ വെട്ടിത്തിളങ്ങുന്നു. അതിനാൽ സൂര്യ തുഷാരം (സൺ ഡ്യൂസ്), ഡ്യൂപ്ലാന്റ്സ്, അക്കരപ്പൂട, അഴുകണ്ണി എന്നീ പേരുകളിലും ഡ്രോസെറ അറിയപ്പെടുന്നു.

ഡ്രോസെറയ്ക്ക് തൊണ്ണൂറോളം സ്പീഷീസുണ്ട്. ഇന്ത്യയിൽ ഇതിന്റെ മൂന്ന് ഇനങ്ങളുണ്ടെങ്കിലും "ഡ്രോസെറ പെൽടേറ്റ" എന്നയിനമാണ് സാധാരണ കാണപ്പെടുന്നത്. എല്ലാ ഭൂപ്രദേശങ്ങളിലും കാണപ്പെടുന്ന സസ്യമാണ് ഡ്രോസെറ. എന്നാൽ ചതുപ്പുനിലങ്ങളിലാണ് ഇവ സമൃദ്ധമായി വളരുന്നത്. 
ഈ ദുർബല സസ്യത്തിന്റെ കാണ്ഡം വളരെച്ചെറുതാണ്. ഇലകൾ പുഷ്പാകാരികമായി ക്രമീകരിച്ചിരിക്കുന്നു. രൂപാന്തരം സംഭവിച്ച ഇലകളാണ് പ്രാണികളെ പിടിക്കാൻ സഹായിക്കുന്നത്. പത്രതലം നീളം കൂടിയതോ വൃത്താകൃതിയിലുള്ളതോ ആയിരിക്കും. 

പത്രതലത്തിലെ അഗ്രം ഉരുണ്ടു തടിച്ച സ്പർശകങ്ങൾ പശപോലെയള്ള ദ്രാവകം സ്രവിപ്പിക്കുന്നു. സ്പർശകങ്ങളുടെ അഗ്രത്തിൽ മഞ്ഞുതുള്ളി പോലെ കാണുന്ന ഈ സ്രവത്തെ തേൻതുള്ളിയാണെന്ന് തെറ്റിദ്ധരിച്ച് പറന്നെത്തുന്ന പ്രാണികൾ അതിൽ ഒട്ടിപ്പിടിക്കുന്നു. സൂക്ഷ്മഗ്രാഹകങ്ങളായ സ്പർശകങ്ങൾ വളരെ വേഗത്തിൽ അകത്തേക്കു വളയുന്നതിനാൽ പ്രാണി പത്രതലത്തിലെത്തുന്നു. സ്പർശകങ്ങളുടെ ഇത്തരത്തിലുള്ള വളയൽ അതിനടുത്തുള്ള മറ്റു സ്പർശകങ്ങളെക്കൂടി വളയാൻ പ്രേരിപ്പിക്കുന്നു. അതിനാൽ മറ്റു സ്പർശകങ്ങളുടെ അഗ്രഭാഗവും പ്രാണിയെ പൊതിയുന്നു. വളരെയധികം സ്പർശകങ്ങളുടെ അഗ്രങ്ങൾ ഇത്തരത്തിൽ ഇരയെ പൊതിഞ്ഞു ബന്ധിക്കുന്നു. ചിലയവസരങ്ങളിൽ ഇല തന്നെ വളഞ്ഞ് ഒരു കപ്പിന്റെ ആകൃതിയിലായിത്തീരാറുണ്ട്. ഇരയെ പൊതിയുന്ന സ്പർശകങ്ങളുടെ അഗ്രഭാഗത്തുനിന്നും സ്രവിക്കുന്ന ദ്രാവകത്തിലെ പെപ്സിൻ ഹൈഡ്രോക്ലോറിക് ആസിഡ് ഇരയുടെ ശരീരത്തിലുള്ള നൈട്രോജിനസ് സംയുക്തങ്ങളെ മുഴുവൻ ലായനി രൂപത്തിലാക്കുന്നു. ഈ ലായനിയെ ഇലയിലുള്ള കലകൾ ആഗിരണം ചെയ്യുന്നു. ലായനി വലിച്ചെടുത്തു കഴിയുമ്പോൾ സ്പർശകങ്ങൾ വീണ്ടും പൂർവസ്ഥിതിയിലെത്തുകയും പശയുള്ള ദ്രാവകം സ്രവിക്കുകയും ചെയ്യുന്നു. കാറ്റു വീശുന്നതോടെ ദഹിക്കാതെ അവശേഷിക്കുന്ന പ്രാണിയുടെ ഭാഗങ്ങൾ ഇലയിൽ നിന്ന് നീക്കം ചെയ്യപ്പെടുന്നു.
പ്രാണികളെ ഭക്ഷിക്കാതെയും ഡ്രോസെറ സസ്യത്തിന് ജീവിക്കാനാകും എന്നതാണ് ഇവയുടെ മറ്റൊരു സവിശേഷത. വിത്തുകളുപയോഗിച്ചും കാണ്ഡം മുറിച്ചു നട്ടും പ്രജനനം നടത്തുന്ന ഈ സസ്യത്തെ ഗ്രീൻ ഹൌസുകളിൽ നട്ടുവളർ ത്താറുണ്ട്.


</doc>
<doc id="124685" url="https://ml.wikipedia.org/wiki?curid=124685" title="മക്കിപ്പൂവ്">
മക്കിപ്പൂവ്

കൊളുന്ന്, കൊളുന്ത് എന്നൊക്കെ പ്രാദേശികമായി അറിയപ്പെടുന്ന മക്കിപ്പൂവ് വടക്കെ ഇന്ത്യയിൽ കാശ്മീർ മുതൽ കുമയോൺ വരെ 2000 മുതൽ 3000 മീറ്റർ ഉയരമുള്ള സ്ഥലങ്ങളിൽ വളരുന്ന ചെടിയാണ്‌."" ശാസ്ത്രനാമം "Artemisia Maritima" L. ഇംഗ്ലീഷിൽ worm seed എന്നും അറിയുന്നു.

ഇലകൾക്ക് സുഗന്ധമുള്ള ഈ ചെടി ഒരു കുറ്റിച്ചെടിയായി വളരുന്നു. ശാഖകളും ഉപശാഖകളും ചുവട്ടിൽ നിന്നും തന്നെയാണ് ഉണ്ടാകുന്നത്.

കൃമിനാശകമായി ഉപയോഗിക്കുന്നു.കൊളുന്നിന്റെ പുത്തലപ്പുകളിൽ നിന്നും തളിരിലകളിൽ വേർതിരിച്ചെടുക്കുന്ന സാന്റോണിന് ഉദര കൃമികളെ നശിപ്പിക്കാനുള്ള ശേഷിയുണ്ട്. ഇതിന്റെ തളിരിലയും പൂത്തലപ്പും അരച്ചോ ചൊടിച്ചോ കഴിച്ചാലും ഉദര കൃമിയെ നശിപ്പിക്കുവാൻ കഴിയും. കാർബോക്സിലിക് ആസിഡ്, സിനിയോൾ, കാംഫീൻ, തൂജോൺ എന്നിവ ഈ ചെടിയിൽ നിന്നെടുക്കുന്നു.


</doc>
<doc id="124688" url="https://ml.wikipedia.org/wiki?curid=124688" title="വലവൂർ">
വലവൂർ

കോട്ടയം ജില്ലയിൽ മീനച്ചിൽ താലൂക്കിൽ കരൂർ പഞ്ചായത്തിൽ പെട്ട ഒരു ചെറുപട്ടണമാണ് വലവൂർ. പാലായും ഉഴവൂരുമാണ് ഏറ്റവും സമീപ പട്ടണങ്ങൾ. കോട്ടയം ഇന്ത്യൻ ഇൻസ്റ്റിറ്റ്യൂട്ട് ഓഫ് ഇൻഫർമേഷൻ ടെക്നോളജിയുടെ സ്ഥിരം കാമ്പസ് വലവൂരിലാണ് നിർമ്മിച്ചു കൊണ്ടിരിക്കുന്നത്.

വലവൂർ മഹാദേവ ക്ഷേത്രം, സെന്റ്. മേരീസ് ചർച്ച്, ഫാത്തിമാ മാതാ ചർച്ച് എന്നിവയാണ്‌ ഇവിടുത്തെ പ്രധാന ആരാനാലയങ്ങൾ. സർക്കാർ യു.പി സ്കൂളാണ് പ്രധാന വിദ്യാലയം.

കരൂർ കൃഷിഭവൻ, പോസ്റ്റോ ഫീസ്, എസ്.ബി.ഐ, വലവൂർ സർവീസ് സഹകരണ ബാങ്ക്, വലവൂർ ആർ.പി.എസ് എന്നിവയാണ് ഇവിടെ പ്രവർത്തിക്കുന്ന മറ്റ് പ്രധാന സ്ഥാപനങ്ങൾ.


</doc>
<doc id="124698" url="https://ml.wikipedia.org/wiki?curid=124698" title="കേരളത്തിലെ നഗരസഭകൾ">
കേരളത്തിലെ നഗരസഭകൾ

അധികാര വികേന്ദ്രീകരണം നടപ്പാക്കിയ രീതിയിലെ അടിസ്ഥാന ഭരണ രൂപങ്ങളിലൊന്നാണ് മുനിസിപ്പാലിറ്റി. ത്രിതല പഞ്ചായത്തു ഭരണസംവിധാനം നിലവിൽ വരുന്നതിനു മുൻപു പഞ്ചായത്ത്, നഗരസഭ (മുനിസിപ്പാലിറ്റി), കോർപ്പറേഷൻ എന്നിങ്ങനെയായിരുന്നു അത്. 
അധികാര വികേന്ദ്രീകരണം ഇന്ത്യൻ നഗരങ്ങളിലും യാഥാർത്ഥ്യം ആയത്‌ ഡിസംബർ 1992 ല് നിലവിൽ വന്ന എഴുപത്തി നാലാമത് ഭരണഘടന ഭേതഗതിയാൽ നിലവിൽ വന്ന നഗര പാലിക (Nagarapalika ) നിയമം അനുസ്സരിച്ചാണ്. 

I== മുനിസിപ്പാലിറ്റികൾ ഗ്രേഡുകൾ തിരിച്ച് ==
ആകെ വിസ്തൃതി, ജനസംഖ്യ, വരുമാനം, വ്യാവസായിക വികസനം തുടങ്ങിയ വിവിധ ഘടകങ്ങൾ‌ പരിഗണിച്ച് സംസ്ഥാന സർ‌ക്കാർ‌ മുനിസിപ്പാലിറ്റികളെ വിവിധ ഗ്രേഡുകളായി തിരിച്ചിരിക്കുന്നു.



</doc>
<doc id="124707" url="https://ml.wikipedia.org/wiki?curid=124707" title="വച്ചേലിയ">
വച്ചേലിയ

ഫാബേസീ സസ്യകുടുംബത്തിലെ ഒരു ജനുസാണ് വച്ചേലിയ (Vachellia). 2005 വരെ ഇതിലെ അംഗങ്ങളെ അക്കേഷ്യ എന്ന ജനുസിലെ അംഗങ്ങളായിട്ടാണു കരുതിയിരുന്നത്.

അക്കേഷ്യ ഇനങ്ങൾ മുള്ളുള്ള മരങ്ങളോ കുറ്റിച്ചെടികളോ മരവള്ളികളോ ആണ്. പത്രങ്ങൾ ദ്വിപിച്ഛകങ്ങളും (bipinnate) പത്രകങ്ങൾ (leaflets) വളരെ ചെറുതുമാണ്. ആസ്ട്രേലിയയിലെയും മറ്റും വരണ്ട പ്രദേശങ്ങളിൽ വളരുന്ന അക്കേഷ്യ ജാതികളിൽ പർണകവൃന്ത (petiolle)ങ്ങളിൽ പത്രകങ്ങൾ വളരാതിരിക്കുകയും അവ പച്ചനിറമുള്ള പരന്ന തണ്ടുകളായി മാറി ഇലകൾ നിർവഹിക്കുന്ന പ്രകാശസംശ്ളേഷണ കർമത്തിൽ (photosynthsis) ഏർപ്പെടുകയും ചെയ്യുന്നു. ഇതിനെ പർണാഭവൃന്തം എന്നു പറയുന്നു. സൂര്യപ്രകാശംകൊണ്ട് അധികം ജലാംശം ആവിയായി നഷ്ടപ്പെട്ട് ചെടിക്ക് ഹാനി സംഭവിക്കാതിരിക്കുന്നതിനുള്ള ഒരു ഉപാധിയായി, ഈ പർണകവൃന്തങ്ങൾ ചെടികളിൽ ലംബമായി സ്ഥിതിചെയ്യുന്നു. അനുപർണങ്ങ(stipule)ളില്ല. പുഷ്പങ്ങൾ ചെറുതാണ്. ഉരുണ്ടതോ നീളം കൂടിയതോ ആയ പ്രകീല(spike)ങ്ങളായാണ് പുഷ്പങ്ങളുണ്ടാകുന്നത്. പൂങ്കുലവൃന്തത്തിന് ഒന്നോ രണ്ടോ സഹപത്രങ്ങളും, ഓരോ പൂവിനും ഒരു സഹപത്രിക വീതവും കാണുന്നു. ബാഹ്യദളങ്ങൾ അഞ്ചെണ്ണം. ചിലപ്പോൾ മൂന്നോ, നാലോ, ആറോ യോജിച്ചും കാണപ്പെടുന്നു. അപ്പോൾ അവയുടെ അറ്റങ്ങൾ വിഭജിതമായിരിക്കും. ദളങ്ങൾ എണ്ണത്തിൽ ബാഹ്യദളങ്ങൾക്കു സമമാണ്; ഇവ യോജിച്ചിരിക്കുന്നു. വിരളമായിട്ടു മാത്രമേ ഇവ സ്വതന്ത്രമായി കാണപ്പെടുന്നുള്ളൂ. കേസരങ്ങൾ (stamens) എണ്ണത്തിൽ വളരെ അധികമുണ്ട്; ഇവ സ്വതന്ത്രമായിട്ടുള്ളവയോ ആധാരഭാഗം (base) സംയോജിച്ചിട്ടുള്ളവയോ ആണ്. പരാഗകോശങ്ങൾ ചെറിയവയാണ്. അണ്ഡങ്ങൾ രണ്ടോ അതിലധികമോ കാണുന്നു. വർത്തിക തന്തു രൂപത്തിലുള്ളതും വർത്തികാഗ്രം ചെറുതുമാണ്. കായ പരന്നതോ ഉരുണ്ടതോ ആയിരിക്കും. വിത്തുകളുടെ ഇടയ്ക്കുള്ള ഫലഭിത്തി ഉപസങ്കോചത്തോടുകൂടിയതാണ്.

അക്കേഷ്യാമരങ്ങൾ പല പ്രകാരത്തിൽ ഉപയോഗമുള്ളവയാണ്. ദക്ഷിണ പൂർവ ആഫ്രിക്കയിലെ ഉഷ്ണമേഖലാ പ്രദേശങ്ങളിൽ വളരുന്ന അക്കേഷ്യ സെനഗാൾ (A.senegal) എന്നയിനത്തിൽനിന്നും ഒരിനം പശ ലഭിക്കുന്നു. വടക്കേ ഇന്ത്യയിൽ എല്ലായിടത്തും തെക്കേ ഇന്ത്യയിൽ ചില സ്ഥലങ്ങളിലും കണ്ടുവരുന്ന അക്കേഷ്യ അറബിക്ക (A.arabika) മരങ്ങളിൽ നിന്നും പശ ലഭിക്കുന്നുണ്ട്. അക്കേഷ്യ കടേച്ചു(A.catechu)വിൽ നിന്നാണ് കറ്റേച്ചു അഥവാ കച്ച് എന്ന ടാനിൻ (Tanin) പ്രധാനമായും ഉത്പാദിപ്പിക്കുന്നത്. ഈ മരങ്ങളുടെ ദാരുവിൽനിന്നെടുക്കുന്ന സത്ത് കാക്കിത്തുണിക്കു ചായം കൊടുക്കാനുപയോഗിക്കുന്നു

മിക്ക അക്കേഷ്യമരങ്ങളുടെയും തൊലിയിൽ ധാരാളം ടാനിൻ അടങ്ങിയിട്ടുണ്ട്. അ. അറബിക്ക എന്ന ടാനിൻ ചർമശോധനത്തിനായി (Tanning) ഉപയോഗിക്കുന്നു. ഗോൾഡൻ വാറ്റിൽ (A.pycnatha) സിൽവർ വാറ്റിൽ (A.dealbata), ടാൻ വാറ്റിൽ (A.decurrens) എന്നീ മരങ്ങളുടെ തൊലിയിൽ നിന്നുമാണ് പ്രധാനമായും ടാനിൻ ഉത്പാദിപ്പിക്കുന്നത്. ഇന്ത്യയിലെ ഉഷ്ണമേഖലാ പ്രദേശങ്ങളിലും പർവതങ്ങളിലും ടാനിനുവേണ്ടി ഈ വിദേശസസ്യങ്ങളെ വളർത്തുന്നുണ്ട്. ആസ്ട്രേലിയയിലാണ് ഈ മരങ്ങൾ അവയുടെ നൈസർഗികമായ വളർച്ചയിലെത്തുന്നത്.

അക്കേഷ്യ ലൂക്കോഫ്ളിയ(A.leucophlea)യുടെ മരത്തൊലിയിൽ നിന്ന് ടാനിനും ഒരിനം നാരും ലഭിക്കുന്നു. അ. ഫർനീസിയാന (A.farnesiana)യുടെ പുഷ്പങ്ങളിൽനിന്നും 'കസ്സി' അഥവാ 'വിലായതികിക്കാർ' എന്ന സുഗന്ധദ്രവ്യം ഉത്പാദിപ്പിക്കുന്നു. ദക്ഷിണ ഭാരതത്തിലെ ചില സ്ഥലങ്ങളിൽ സോപ്പിനുപകരം അ. കോൺസിന്ന (A.concinna)യുടെ മൃദുവായ ഫലങ്ങൾ ഉപയോഗിക്കുന്നു. കേരളത്തിൽ സർവസാധാരണമായി ഉപയോഗിച്ചുവരുന്ന ഇഞ്ച (A.incia) ഈ ജീനസിൽപെട്ടതാണ്. 

ചില ഇനം അക്കേഷ്യകളുടെ തടി വീടുപണിക്കും വീട്ടുസാധനങ്ങൾ ഉണ്ടാക്കുന്നതിനും ഉപയോഗിക്കാറുണ്ട്. ആസ്ട്രേലിയൻ കരിമരവും (A.melanoxylon), ഇന്ത്യൻ വെൻവെള്ളയും (A.ferru-genea) വീടു പണിയുന്നതിനും കാർഷികോപകരണങ്ങൾ നിർമ്മിക്കുന്നതിനും ഉപയോഗിക്കുന്നു.

അക്കേഷ്യ ഹോമാലോഫില്ല (Acacia homalphylla)യുടെ സുഗന്ധമുള്ള തടികൊണ്ട് വാസ്തുശില്പങ്ങൾ ഉണ്ടാക്കുന്നു. സാൻഡ്വിച്ച് ദ്വീപുകളിൽ വളരുന്ന അ. ക്വൊ (A.coa) എന്ന വൃക്ഷം വീണയുണ്ടാക്കാൻ അനുയോജ്യമാണ്.

ചില ജാതി അക്കേഷ്യമരങ്ങളിൽ മുള്ള് വളരെ അധികം കാണുന്നു. ആസ്റ്റ്രേലിയൻ കംഗാരുമുള്ള് (A.cacia armata), ആഫ്രിക്കൻ ഒട്ടകമുള്ള് (Acacia giraffae), അക്കേഷ്യ ലാട്രോണം (Acacia latronum) എന്നിവ ഉദാഹരണങ്ങളാണ്. ഇവയുടെ പൊള്ളയായ മുള്ളുകളിൽ എറുമ്പുകൾ നിവസിക്കുന്നു. ഈ ചെടിയുടെ പത്രവൃന്തത്തിൽ നിന്നുണ്ടാകുന്ന ഒരുതരം സ്രവം ഈ എറുമ്പുകളുടെ ഭക്ഷണമാണ്.



</doc>
<doc id="124708" url="https://ml.wikipedia.org/wiki?curid=124708" title="മാർ ഇവാനിയോസ് കോളേജ്">
മാർ ഇവാനിയോസ് കോളേജ്

തിരുവനന്തപുരം നഗരത്തിൽ സ്ഥിതിചെയ്യുന്ന ഒരു കലാലയമാണ്‌ മാർ ഇവാനിയസ് കോളേജ്. തിരുവനന്തപുരത്തെ നാലാഞ്ചിറയിലുള്ള ബഥനി ഹിൽസിലെ നൂറുകണക്കിനു ഏക്കർ സ്ഥലത്തെ വിശാലമായ ക്യാമ്പസിലാണ്‌ മാർ ഇവാനിയോസ് കോളേജ് നിലകൊള്ളുന്നത്. കേരള സർവകലാശാലക്ക് കീഴിലുള്ള ഈ കലാലയത്തിന്റെ ആപ്തവാക്യം "വെറിറ്റാസ് വോസ് ലിബറാബിറ്റ്" എന്നാണ്‌; "സത്യം നിങ്ങളെ മോചിപ്പിക്കും" എന്നർഥം.
അമിക്കോസ് (AMICOS-Association of Mar Ivanios College Old Students) എന്ന പേരിലുള്ള ഈ കലാലയത്തിന്റെ അലും‌മ്‌നി ശാഖകൾ വിവിധ രാജ്യങ്ങളിൽ പ്രവർത്തിച്ചു വരുന്നു.

1949 ൽ ആണ്‌ മാർ ഇവാനിയോസ് കോളേജ് സ്ഥാപിതമാവുന്നത്. സീറോ-മലങ്കര കാത്തലിക് ചർച്ചിന്റെ ആർച്ച് ബിഷപ്പായിരുന്ന പരേതനായ മാർ ഇവാനിയോസിന്റെ സ്വപ്ന സന്തതിയാണ്‌ മാർ ഇവോനിയസ് കോളേജ്.ആർച്ച് ബിഷപ്പ് ബെനഡിക്ട് മാർ ഗ്രിഗോറിയസായിരുന്നു കോളജിന്റെ ആദ്യ പ്രിൻസിപ്പൾ. കോളജിൽ ഇംഗ്ലീഷ്, സിറിയക്, മലയാളം, ഹിന്ദി, തമിഴ്, ഫ്രഞ്ച്, മാത്തമെന്റിക്സ്, സ്റ്റാറ്ററ്റിക്സ്, ഫിസ്ക്സ്, കെമിസ്ട്രി, ബോട്ടണി, ബയോടെക്നോളജി, സുവോളജി, ഇക്കണോമിക്സ്, ഹിസ്റ്ററി, പൊളിറ്റിക്കൽ സയൻസ്, കൊമേഴ്ല്, ഫിസിക്കൽ എഡുക്കേഷൻ, ബി.വി.എം.സി, ടൂറിസം എന്നീ ഡിപ്പാർട്ട്മെൻറുകളാണുള്ളത്. 2014-ൽ കോളജിന് യു.ജി.സി അക്കാദമിക സ്വയംഭരണം നൽകി. സെൽഫ് ഫൈനാൻസ് കോഴ്സുകൾ പ്രവർത്തിക്കുന്നു


</doc>
<doc id="124720" url="https://ml.wikipedia.org/wiki?curid=124720" title="കൂർമ്മൽ എഴുത്തച്ഛൻ">
കൂർമ്മൽ എഴുത്തച്ഛൻ

വടക്കൻ കേരളത്തിലെ പ്രധാന തെയ്യങ്ങളിൽ ഒന്നായ പൊട്ടൻ തെയ്യത്തിന്റെ തോറ്റത്തിനെ ക്രമപ്പെടുത്തിയെടുത്ത വ്യക്തിയാണ് കൂർമ്മൽ എഴുത്തച്ഛൻ . കാസർഗോഡ് ജില്ലയിലെ കാഞ്ഞങ്ങാടിനടുത്ത് അജാനൂരിൽ കൂർമ്മൽ തറവാട്ടിലാണ് (കൂർമ്മൽ മൂലച്ചേരി - പടിഞ്ഞാറേക്കര) ഇദ്ദേഹം ജനിച്ചത്. മഡിയൻ കൂലോം രണ്ടില്ലം എട്ട് തറവാട്ടിൽ (മഡിയൻ, മൂലച്ചേരി) ഒന്നിലായ മൂലച്ചേരിയിൽ ഈ തറവാടു പെടുന്നു.
പതിനെട്ടാം നൂറ്റാണ്ടിന്റെ ആദ്യകാലത്താണ് എഴുത്തച്ഛൻ ജീവിച്ചിരുന്നത് എന്നു വിശ്വസിക്കപ്പെടുന്നു. കൂർമ്മൽ എന്നതു തറവാട്ടുപേരാണ്‌. പടിഞ്ഞാറേക്കരയിലെ ഒരു പ്രമുഖ നായർ‌ തറവാടാണ്‌ കൂർമ്മൽ. എഴുത്തച്ഛന്റെ പേരെന്താണെന്നു കണ്ടുപിടിക്കാൻ മതിയായ തെളിവുകൾ ഒന്നും തന്നെ കണ്ടുകിട്ടിയിട്ടില്ല. എഴുത്തച്ഛന്റെ ഭൗതികശരീരം അടക്കം ചെയ്ത അജാനൂർ പടിഞ്ഞാറേക്കരയിലുള്ള സമാധിക്കാവ് തീയ്യസമുദായക്കാരായ പൂരക്കളിപ്പണിക്കർ‌മാരുടെ ഒരു പ്രധാന തീർത്ഥാടന കേന്ദ്രമാണ്‌. ജീവിതകാലത്തുതന്നെ അദ്ദേഹത്തിന്റെ ഗ്രന്ഥ കെട്ടുകളും മറ്റും നൽകിയത് അടോട്ട് പണിക്കർ വീട് എന്ന തീയ്യ തറവാടിനായിരുന്നു. ഈ തറവാട്ടിലെ പൂരക്കളി പണിക്കർ‌മാർ പൂരക്കളിക്കു പോകുമ്പോൾ കാവിൽ‌പോയി മൗനാനുവാദം ചോദിക്കുന്ന ചടങ്ങ് ഇന്നും നിലനിൽ‌ക്കുന്നു. പരമ്പരാഗത എഴുത്തശാൻ‌ ആയിരിക്കണം കൂർമ്മൽ എഴുത്തച്ഛൻ എന്ന് വിശ്വസിക്കുന്നു. പടിഞ്ഞാറേക്കരയിൽ എഴുത്തച്ഛൻ സ്ഥാപിച്ച എഴുത്ത്കൂട് ഇരുപതാം നൂറ്റാണ്ടിന്റെ ആദ്യ ദശകങ്ങളിൽ കൂടി പ്രവർത്തിച്ചിരുന്നു. അന്ധവിശ്വാസത്തിന്റേയും അനാചാരത്തിന്റേയും ലോകത്ത് ഒതുങ്ങിപ്പോയ ഒരു ജനതയിലേക്ക് വിദ്യയിലൂടെ സമത്വബോധത്തിന്റെ പ്രകാശം പരത്തിയ ഗുരുവര്യനായി എഴുത്തച്ഛൻ വാഴ്‌ത്തപ്പെടുന്നു.

നൂറ്റാണ്ടുകളായി ഒരു സമൂഹത്തിന്റെ മനസ്സിൽ ഖനീഭവിച്ച അമർഷത്തിന്റെ അഗ്നിജ്വാലകളാണ്‌ പൊട്ടൻ തെയ്യത്തിന്റെ തോറ്റത്തിലൂടെ പുറത്തു വരുന്നത്. ജാതീയതയുടെ പേരുപറഞ്ഞ് തീണ്ടാപ്പാടകലെ നിർത്തിയ താഴ്‌ന്ന ജാതിക്കാരൻ ജാതിവൈകൃതത്തിന്റേയും അയിത്താചാരങ്ങളുടേയും നിരർ‌ത്ഥകതയെ ചോദ്യം ചെയ്യുന്നവയാണ് തോറ്റം പാട്ട്. തന്റെ ചുറ്റുപാടും അധിവസിച്ചിരുന്ന കീഴാളജനവിഭാഗം അനുഭവിച്ച പീഡനവും അവഗണനയും നേരിട്ടുകണ്ട എഴുത്തച്ഛനിലുണ്ടായ വെളിപാടാണ്‌ ഈ തോറ്റം പാട്ട്. വടക്കൻ‌ കേരളത്തിലെ സാമൂഹിക മാറ്റത്തിന്റെ ആക്കം കൂട്ടാൻ ഈ തോറ്റം പാട്ടുകൾ‌ക്കായി. ജാതിഭേദമന്യേ എല്ലാ വീടുകളിലും കെട്ടിയാടുന്ന തെയ്യമാണ്‌ പൊട്ടൻ‌ തെയ്യം. ജാതിമേധാവിത്വം കൊടികുത്തി വാണിരുന്ന ഒരു കാലഘട്ടത്തിൽ സമൂഹമനസാക്ഷിയുടെ മുമ്പിൽ വിപ്ലവകരമായ ഒട്ടേറെ ചോദ്യങ്ങൾ എറിഞ്ഞുകൊടുക്കുകയാണ്‌ ഈ തോറ്റമ്പാട്ടിലൂടെ എഴുത്തച്ഛൻ‌ ചെയ്തത്.

നീങ്കളെ കൊത്ത്യാലുമൊന്നല്ലേ ചോര
നാങ്കളെ കൊത്ത്യാലുമൊന്നല്ലേ ചോര?
നാങ്കളെ കുപ്പയിൽ നട്ടോരു വാഴ
പ്പഴമല്ലോ നീങ്കടെ തേവനു പൂജ!
നാങ്കളെ കുപ്പയിൽ നട്ടോരു തൃത്താരു-
പ്പൂവല്ലേ നീങ്കടെ തേവനു മാല!
നാങ്കളെ തോണി കടന്നില്ലെ നീങ്കൾ
നാങ്കളെ തേങ്ങയുടച്ചില്ലേ നീങ്കൾ
ചന്ദനം ചാർത്തി നടപ്പുണ്ട് ചൊവ്വറ്
ചേറുമണിഞ്ഞ് നടപ്പുണ്ട് നാങ്കൾ,
വെറ്റില തിന്ന് നടപ്പുണ്ട് ചൊവ്വറ്
അല്ലിക്ക തിന്ന് നടപ്പുണ്ട് നാങ്കൾ
ആനപ്പുറത്തേറി ചൊവ്വറ് വരുമ്പം
പോത്തിൻ പുറത്തേറി നാങ്കൾ വരുവൻ
പെരിയോന്റെ കോയിക്കലെല്ലാരും ചെല്ലുമ്പം
അവിടേക്ക് നീങ്കളും നാങ്കളുമൊപ്പമല്ലേ?

=അവലംബം=
കാസർഗോഡ്: ചരിത്രവും സമൂഹവും - കാസർഗോഡ് ജില്ലാ പഞ്ചായത്ത് പ്രസിദ്ധീകരണം.


</doc>
<doc id="124723" url="https://ml.wikipedia.org/wiki?curid=124723" title="അക്കാപുൽകോ">
അക്കാപുൽകോ

മെക്സിക്കോയിൽ പസിഫിക് തീരത്തുള്ള തുറമുഖ പട്ടണവും ടൂറിസ്റ്റ്കേന്ദ്രവുമാണ് അക്കാപുൽകോ. പ്രകൃതിദത്തമായ സൗകര്യങ്ങൾ കൊണ്ട് ലോകത്തിലെ ഒന്നാംകിടയിലുള്ള ഒരു തുറമുഖമാണിത്. സ്പാനിഷ് ആധിപത്യകാലത്ത് (1521-1822) ഫിലിപ്പീൻസിലേക്കും മറ്റും പോകുന്ന പടക്കപ്പലുകളുടെ താവളമായിരുന്നു അക്കാപുൽകോ.

നഗരത്തിന്റെ ചുറ്റും നെടുംതൂക്കായി പൊങ്ങിനിൽക്കുന്ന പർവതങ്ങൾ ഉണ്ട്. എന്നാൽ അവ ഉൾനാടൻ പട്ടണങ്ങളുമായി കരമാർഗ്ഗമുള്ള സമ്പർക്കത്തിനു തടസം സൃഷ്ടിക്കുന്നില്ല. മെക്സിക്കോസിറ്റി ഉൾപ്പെടെയുള്ള നഗരങ്ങൾ ഈ തുറമുഖവുമായി റോഡുമാർഗ്ഗം വ്യാപാരബന്ധം പുലർത്തിപ്പോരുന്നു. സാൻഫ്രാൻസിസ്കോ വഴി പനാമാതോടിലൂടെ കിഴക്കോട്ടു പോകുന്ന എല്ലാ കപ്പലുകളും ഇവിടെയും അടുക്കുന്നു. തന്മൂലം ഇതു വാണിജ്യ പ്രധാനമായ ഒരു തുറമുഖമാണ്. പഞ്ഞി, പഞ്ചസാര, സോപ്പ്, മസ്ലീൻ, പുകയില, കൊക്കോ, തുകൽസാധനങ്ങൾ എന്നിവ പ്രധാന കയറ്റുമതികളിൽ ഉൾപ്പെടുന്നു. ആഴക്കടൽ മീൻപിടുത്തം ഇവിടെ അഭിവൃദ്ധിപ്പെട്ടിട്ടുണ്ട്. ഇതു ഒരു ഒഴിവുകാല ഉല്ലാസകേന്ദ്രമാണ്. പട്ടണത്തിലെ ജനസംഖ്യ: 6,38,000 (2003).




</doc>
<doc id="124730" url="https://ml.wikipedia.org/wiki?curid=124730" title="പഞ്ചായത്തി രാജ്">
പഞ്ചായത്തി രാജ്

ഇന്ത്യയിലെ ഗ്രാമീണ അധികാര വികേന്ദ്രീകരണ സംവിധാനമാണ്പഞ്ചായത്തി രാജ് അഥവാ പഞ്ചായത്ത് രാജ്. ഗാന്ധിജി വിഭാവനം ചെയ്ത ഗ്രാമസ്വരാജ് എന്ന സങ്കൽപ്പത്തിന്റെയും, ഗ്രാമസ്വരാജിലൂടെ പൂർണ്ണ സ്വരാജ് എന്ന ദർശനത്തിന്റെയും പ്രായോഗികമായ നടപ്പാക്കൽ ആണ് പഞ്ചായത്തി രാജ്. സ്വരാജ്” സങ്കല്പം കേവലം ബ്രിട്ടീഷുകാർ ഇന്ത്യ വിടുക എന്നിടത്ത് അവസാനിക്കാതെ ഓരോ ഇന്ത്യൻ ഗ്രാമവും സ്വാശ്രയമായിത്തീരുക എന്നതാണ് അന്തിമ ലക്ഷ്യമെന്നു ഗാന്ധിജി പ്രഖ്യാപിച്ചതാണ് ഇത്തരമൊരു സംരംഭത്തിന്റെ പ്രചോദനം.

അധികാരവികേന്ദ്രീകരണത്തെക്കുറിച്ച് , ബൽവന്ത് റായി മേത്ത കമ്മറ്റി സമർപ്പിച്ച നിർദ്ദേശങ്ങൾ പ്രകാരം ഇന്ത്യയിൽ പഞ്ചായത്ത് രാജ് പദ്ധതി ആവിഷ്കരിച്ചു. 1959 ഒക്ടോബർ 2-ന് രാജസ്ഥാനിലെ നഗൗരിൽ ഇന്ത്യയിലെ പഞ്ചായത്ത് രാജ് സംവിധാനത്തിനു ആരംഭമായി. 1960 ജനവരി 18-ന് ഏറണാകുളത്ത് കേരളത്തിലെ പഞ്ചായത്ത് രാജ് ഭരണസംവിധാനം ഉദ്ഘാടനം ചെയ്തത് നെഹ്രുവാണ്‌. എഴുപത്തി മൂന്നാമത് ഭരണഘടനാ ഭേദഗതി പ്രകാരമാണ് പഞ്ചായത്ത് രാജ് വ്യവസ്ഥ ഇന്ത്യയിൽ ആകമാനം നിലവിൽ വന്നത്.അധികാര വികേന്ദ്രീകരണത്തിന്റെ മാർഗരേഖയായി മാറിയ ബൽവന്ത്റായ് മേത്ത കമ്മിറ്റി റിപ്പോർട്ട് ദേശീയ വികസന സമിതി 1958ൽ അംഗീകരിച്ചതോടെ ആദ്യം രാജസ്ഥാനിലും തുടർന്ന് മറ്റ് സംസ്ഥാനങ്ങളിലും നവീനമായ ഗ്രാമഭരണ സമിതികൾ ഉദയം ചെയ്തു തുടങ്ങി. 73-ാം ഭരണഘടനാ ഭേദഗതി ബില്ലിൽ 1993 എപ്രിലിൽ രാഷ്ട്രപതി ഒപ്പു വച്ചതോടെ പഞ്ചായത്ത് രാജ് സംവിധാനം ശക്തമായി. ഇന്ത്യയിലെ പഞ്ചായത്തുകൾക്ക് ഭരണഘടനാ സാധുത കൈവന്നു. 

1992ലെ ഈ ഭരണഘടനാ ഭേദഗതി പ്രകാരം എല്ലാ പഞ്ചായത്തുകളിലെയും ഗ്രാമങ്ങളിലെയും വാർഡുകളിൽ രജിസ്റ്റർ ചെയ്ത വോട്ടർമാരുടെ സമ്മേളനമായ ഗ്രാമസഭകൾക്ക് ഭരണഘടനാപരമായ അംഗീകാരം ലഭിച്ചു. ഇതുവഴി, ഗ്രാമ പഞ്ചായത്, ബ്ലോക്ക് പഞ്ചായത് , ജില്ലാ പഞ്ചായത് എന്ന ത്രിതല പഞ്ചായത്ത് സംവിധാനം നിലവിൽ വന്നു. ഇവിടങ്ങളിൽ അഞ്ച് വർഷത്തിൽ ഒരിക്കൽ ജനപ്രതിനിധികളെ തെരഞ്ഞെടുക്കുക എന്നത് നിർബന്ധമാക്കി. വനിതകൾക്കും പിന്നാക്ക പട്ടിക ജാതി വിഭാഗങ്ങൾക്കും സംവരണം ഉറപ്പാക്കി. അധികാരം ജനങ്ങളിൽ എത്തുക, സാധാരണക്കാരിൽ എത്തുക എന്നത് ഇന്ത്യയെപ്പോലെ അധികം വൈരുദ്ധ്യങ്ങളും ജനസംഖ്യയുള്ള ഒരു രാജ്യത്ത് ദുഷ്കരമായ കാര്യമാണെങ്കിലും നാമത് നേടിയിരിക്കുയാണ്. കേരളവും , കർണ്ണാടകവും സംസ്ഥാന ബജറ്റിന്റെ യഥാക്രമം 40ഉം 34ഉം ശതമാനം വീതം പഞ്ചായത്തുകളുടെ പ്രവർത്തനത്തിനായി നീക്കിവയ്ക്കുന്നുണ്ട്. മറ്റ് സംസ്ഥാനങ്ങൾക്ക് ഇതൊരു മാതൃകയാണ്.
"വികേന്ദ്രീകരണത്തിലൂടെ അധികാരം ജനങ്ങളിലേക്ക്” എന്ന തത്ത്വം പ്രായോഗവൽക്കരിക്കുകയാണ് തദേശ ഭരണ സ്ഥാപനങ്ങളുടെ പ്രഥമ ലക്‌ഷ്യം. അതിലൂടെ സമഗ്രമായ വികസനം ജനങ്ങളുടെ പങ്കാളിത്തത്തോടെ പൂർണമാവുക. . ഓരോ പ്രദേശത്തിന്റെയും വികസന രീതി അവിടെയുള്ള ജനങ്ങളുടെ ഇഷ്ടത്തിനും താല്പര്യത്തിനും അനുകൂലമായി വിന്യസിക്കുവാൻ ഈ ഭരണ രീതിയാണ് ഏറ്റവും അനുയോജ്യമായത്. പ്രാഥമികാരോഗ്യം, പ്രാഥമിക വിദ്യാഭ്യാസം, ശുചിത്വം എന്നിവയാണ് ഇതിന്റെ പ്രധാന പരിഗണനയിലുള്ളത്. 

സാമൂഹ്യ വികസന രംഗത്ത് കൂടുതൽ ജനപങ്കാളിത്തം ഉറപ്പുവരുത്തുന്നതിനും ആസൂത്രിത വികസനം ഗ്രാമതലത്തിൽ രൂപപ്പെടുത്തുന്നതിനും അധികാരവികേന്ദ്രീകരണം പ്രാവർത്തികമാക്കുന്നതിനും സഹായകമാകും വിധം സംസ്ഥാന സർക്കാരുകൾ പഞ്ചായത്തുകൾക്ക് കൂടുതൽ അധികാരം നൽകുന്നതിന് നിയമനിർമ്മാണം നടത്തണമെന്ന ബൽവന്ത്റായ് മേത്താ കമ്മിറ്റിയുടെയും ഇ.എം.എസ് നമ്പൂതിരിപ്പാട് അദ്ധ്യക്ഷനായുള്ള ഭരണ പരിഷ്കാര കമ്മിറ്റിയുടെയും ശുപാർശകളുടെ അടിസ്ഥാനത്തിൽ ഐക്യ കേരളത്തിനാകമാനം ബാധകമാകും വിധം 1960ലെ കേരള പഞ്ചായത്ത് ആക്ട് നിർമ്മിക്കുകയും 01-01-1962ൽ നിലവിൽ വരികയും ചെയ്തു. ഈ നിയമപ്രകാരം സംസ്ഥാനത്തെ മുഴുവൻ ഗ്രാമപ്രദേശങ്ങളെയും ഉൾപ്പെടുത്തി കൊണ്ട് 922 ഗ്രാമപഞ്ചായത്തുകൾ രൂപവൽകരിച്ചു. ഈ പഞ്ചായത്തുകളിൽ 01-01-1964 മുതൽ പ്രാബല്യത്തോടെ തെരഞ്ഞെടുക്കപ്പെട്ട ഭരണസമിതികൾ അധികാരമേൽക്കുകയും ചെയ്തു. ഈ നിയമം പഞ്ചായത്ത് ഭരണസമിതികൾക്ക് ഒട്ടേറെ അധികാരാവകാശങ്ങൾ നൽകുകയും ഗ്രാമഭരണത്തിന് ശോഭനമായ ഒരു അടിത്തറ പ്രദാനം ചെയ്യുകയും ചെയ്തു. 

കാലാന്തരത്തിൽ ചില പഞ്ചായത്തുകൾ മുൻസിപ്പാലിറ്റികളായി മാറ്റപ്പെടുകയും കുറെ വലിയ പഞ്ചായത്തുകളെ വിഭജിച്ച് പുതിയ പഞ്ചായത്തുകൾ രൂപീകരിക്കുകയും ചെയ്തു. 23-4-1994ൽ കേരള പഞ്ചായത്ത് രാജ് നിയമം നിലവിൽ വരുമ്പോൾ സംസ്ഥാനത്താകെ 991 ഗ്രാമപഞ്ചായത്തുകളാണുണ്ടായിരുന്നത്. ഇപ്പോൾ ഇവയുടെ എണ്ണം 941 ആണ്.

ആസൂത്രിത ഗ്രാമവികസനത്തിനും തദ്ദേശഭരണ കാര്യങ്ങളിൽ വർദ്ധിച്ച തോതിലുള്ള ജനപങ്കാളിത്തം ഉറപ്പ് വരുത്തുന്നതിനും ഉദ്ദേശിച്ചു കൊണ്ട് ഇന്ത്യൻ ഭരണഘടനയുടെ 73-ാം ഭേദഗതി പ്രകാരം  നിർമ്മിക്കപ്പെട്ടതാണ് 1994ലെ കേരള പഞ്ചായത്ത് രാജ് നിയമം. ഈ നിയമത്തിന് 1995ൽ ചില ഭേദഗതികൾ വരുത്തുകയുണ്ടായി. അനന്തരം 1999ൽ അധികാര വികേന്ദ്രീകരണ (സെൻ) കമ്മിറ്റിയുടെയും ഒന്നാം സംസ്ഥാന ധനകാര്യകമ്മീഷന്റെയും ശുപാർശകളുടെ അടിസ്ഥാനത്തിൽ ആകെയുള്ള 285 വകുപ്പുകളിൽ 105-ഓളം വകുപ്പുകളിൽ സമഗ്രമായ ഭേദഗതികളും വരുത്തുകയുണ്ടായി. സർക്കാരിന് തദ്ദേശഭരണ സ്ഥാപനങ്ങളുടെ മേലുണ്ടായിരുന്ന ഒട്ടുമിക്ക നിയന്ത്രണങ്ങളും ഉപേക്ഷിച്ചുവെന്നതാണ് ഈ ഭേദഗതി നിയമത്തിന്റെ പ്രത്യേകത. 2000-ൽ പഞ്ചായത്ത് രാജ് നിയമം വീണ്ടും ഭേദഗതി ചെയ്ത് സർക്കാരിൽ നിക്ഷിപ്തമായിരുന്ന വാർഡ് വിഭജനം, സംവരണ നിർണ്ണയം തുടങ്ങിയ അധികാരങ്ങൾ തെരഞ്ഞെടുപ്പ് കമ്മീഷന് നൽകുകയുണ്ടായി. കൂടാതെ 35 അനുബന്ധനിയമങ്ങളിലും ഭേദഗതി വരുത്തികൊണ്ട് അധികാര വികേന്ദ്രീകരണം പൂർണ്ണമായി നടപ്പിലാക്കി.

ഗ്രാമസഭകളുടെ പ്രവർത്തനം കൂടുതൽ കാര്യക്ഷമമാക്കാൻ കേന്ദ്രസർക്കാർ സംസ്ഥാന സർക്കാരുകളോട്
നിർദ്ദേശിച്ചിരിക്കുകയാണ് .സംസ്ഥാനങ്ങളുടെ നയപരിപാടികളിൽ ഗ്രാമസഭകളുടെ പ്രവർത്തനങ്ങൾക്ക് പ്രാധാന്യം നൽകണമെന്നും നിർദ്ദേശത്തിൽ പറയുന്നു. കേന്ദ്ര പഞ്ചായത്തി രാജ് മന്ത്രാലയമാണ് നിർദ്ദേശം നൽകിയിരിക്കുന്നത്. ഗ്രാമസഭകൾ ഊർജ്ജിതമാക്കാൻ പ്രത്യേക പരിപാടികളും പദ്ധതികളും നടപ്പാക്കണം. .ഭരണകൂടത്തിന്റെ വക്താവ് ആയിരിക്കരുത് ഗ്രാമസഭകളുടെ തലവൻ. ജനങ്ങളുടെ ശബ്ദം ഭരണകർത്താക്കൾക്ക് മുന്നിലെത്തിക്കുന്ന വ്യക്തിയായിരിക്കണം സഭയുടെ തലവൻ. ഗ്രാമസഭാ അധികാരികളുടെ ചുമതലകളും കർമ്മങ്ങളും വ്യക്തമായി നിർവ്വചിച്ച് അവരെ അറിയിക്കണമെന്നും കേന്ദ്രം നിർദ്ദേശത്തിൽ വ്യക്തമാക്കി. ഗ്രാമസഭാ സെക്രട്ടറിയേറ്റുകളുടെ പ്രവർത്തനരീതിയും വ്യക്തമാക്കിക്കൊടുക്കണമെന്ന് നിർദ്ദേശത്തിലുണ്ട്. പ്രാദേശികമായ സമ്മർദ്ദങ്ങൾക്ക് അതീതമായിരിക്കണം ഇവയുടെ പ്രവർത്തനം. ഗ്രാമീണ വികസന പദ്ധതികളുടെ ആസൂത്രണത്തിലും നടത്തിപ്പിലും ഗ്രാമസഭകളുടെ പൂർണ്ണപങ്കാളിത്തം ഉണ്ടായിരിക്കണം. കാർഷിക മാനുഷിക സാമൂഹിക മേഖലകളിൽ ഗ്രാമസഭകളുടെ സാന്നിധ്യം വർദ്ധിപ്പിക്കണമെന്നും നിർദ്ദേശത്തിൽ പറയുന്നു. 

ഫെബ്രുവരി 19 കേരളത്തിൽ പഞ്ചായത്ത് രാജ് ദിനമായി ആചരിച്ചു വരുന്നു. സ്വാതന്ത്ര്യ സമര പോരാളിയും ഗുജറാത്ത് സംസ്ഥാനത്തിലെ രണ്ടാമത്തെ മുഖ്യമന്ത്രിയും ആയ ബൽവന്ത് റായ് മേത്തയുടെ ജന്മദിനമാണ് ഫെബ്രുവരി 19. പഞ്ചായത്ത് രാജിന് അദ്ദേഹം നൽകിയ സംഭാവന കണക്കിലെടുത്താണ് അദ്ദേഹത്തിന്റെ ജന്മദിനമായ ഫെബ്രുവരി 19 കേരളത്തിൽ പഞ്ചായത്ത് ദിനമായി ആചരിക്കുന്നത്.



</doc>
<doc id="124742" url="https://ml.wikipedia.org/wiki?curid=124742" title="ഊമപ്പെണ്ണിന്‌ ഉരിയാടാപ്പയ്യൻ">
ഊമപ്പെണ്ണിന്‌ ഉരിയാടാപ്പയ്യൻ

വിനയന്റെ സംവിധാനത്തിൽ ജയസൂര്യ, ഇന്ദ്രജിത്ത്, കാവ്യ മാധവൻ, കാർത്തിക എന്നിവർ പ്രധാനവേഷങ്ങളിൽ അഭിനയിച്ച് 2002-ൽ പുറത്തിറങ്ങിയ ഒരു മലയാളചലച്ചിത്രമാണ് ഊമപ്പെണ്ണിന്‌ ഉരിയാടാപ്പയ്യൻ. ജയസൂര്യ, ഇന്ദ്രജിത്ത്, കാർത്തിക എന്നിവരുടെ ആദ്യ ചിത്രമാണിത്. ഷിർദ്ദിസായി ക്രിയേഷൻസിന്റെ ബാനറിൽ പി.കെ.ആർ. പിള്ള നിർമ്മിച്ചിരിക്കുന്ന ഈ ചിത്രം സൂര്യ സിനി ആർട്സ്, ഷിർദ്ദിസായി ക്രിയേഷൻസ്, ശിവശക്തി റിലീസ് എന്നിവർ ചേർന്ന് വിതരണം ചെയ്തിരിക്കുന്നു. ഈ ചിത്രത്തിന്റെ കഥ സംവിധായകനായ വിനയന്റേതാണ്‌. തിരക്കഥ, സംഭാഷണം എന്നിവയെല്ലാം നിർവ്വഹിച്ചത് കലൂർ ഡെന്നീസ് ആണ്.

ഗാനങ്ങൾ : യൂസഫലി കേച്ചേരി വിനയൻ <br>
ഈണം :മോഹൻ സിതാര
വിപണനം:സൂര്യ സിനി ഓഡിയോസ്, ബ്ലൂമൂൺ ഓഡിയോസ്, റാഫാ ഇന്റർനാഷണൽ 
ഊമപ്പെണ്ണിന്‌ ഉരിയാടാപ്പയ്യൻ


</doc>
<doc id="124751" url="https://ml.wikipedia.org/wiki?curid=124751" title="അക്കിനേസ്">
അക്കിനേസ്

ആദിമമലയൻ ഗോത്രത്തിൽപ്പെട്ട ഒരു സുമാത്ര ജനത. ഇവർ മംഗളോയ്ഡ് (തെക്കൻ) ഗോത്രത്തിൽപെട്ടവരാണ്. വിദേശവ്യാപാരങ്ങളുടെയും അടിമത്തവ്യവസ്ഥിതികളുടെയും ഫലമായി പിൽക്കാലത്ത് അക്കിനേസ് ഒരു സങ്കരവർഗമായിത്തീർന്നു. സുമാത്രയിൽ ഇന്ത്യൻ സ്വാധീനത്തിനടിപ്പെട്ട ആദ്യത്തെ ജനത, വടക്കുപടിഞ്ഞാറൻ പ്രദേശത്തെ അക്കിനേസ് വർഗക്കാരാണ്. എ.ഡി. 500-നു മുൻപുതന്നെ ഇവർ ഇന്ത്യൻ രാജാക്കന്മാരുടെ മേൽക്കോയ്മ അംഗീകരിച്ചിരുന്നു. അതിന്റെ ഫലമായി പ്രഭുക്കന്മാർ, ഇടത്തരക്കാർ, അടിമകൾ എന്നിങ്ങനെ ചേരിതിരിക്കപ്പെട്ട ഒരു സമൂഹം ഉരുത്തിരിയുകയും ആ സ്ഥിതി തുടരുകയും ചെയ്തു. പില്ക്കാലത്ത് ഇവർ ഇസ്ലാംമതം സ്വീകരിക്കുകയും എ.ഡി. 1520 ആയപ്പോൾ അവരുടെ വക ഒരു സ്വതന്ത്ര "സൽത്തനത്ത്" (സുൽത്താൻ കോയ്മ) സ്ഥാപിതമാവുകയും ചെയ്തു. ഇക്കൂട്ടർ പോർട്ടുഗീസുകാരുമായി വ്യാപാരബന്ധത്തിൽ ഏർപ്പെട്ടിരുന്നു. പിന്നീട് അവരുമായി യുദ്ധം നടത്തുകയും 1641-ൽ സുമാത്രയിൽ നിന്നും അവരെ തുരത്തുകയും ചെയ്തു. ഇതിനുശേഷമുള്ള നൂറു വർഷക്കാലം അക്കിനേസ് വർഗം വടക്കൻ സുമാത്രയിലെ ഏറ്റവും ശക്തമായ ജനതയായിരുന്നു. ഡച്ചുകാരുടെ ശക്തി അക്കിനേസ് വർഗക്കാരുടെ സ്വാധീനത വളരെ കുറച്ചുകളഞ്ഞു. ഈ പ്രദേശം സ്വന്തം ആധിപത്യത്തിലാക്കാൻ ഹോളണ്ട് ശ്രമിച്ചു. 1873-ൽ അക്കിനേസ് യുദ്ധമുണ്ടായി. ഏകദേശം 40 വർഷത്തോളം ഈ യുദ്ധം നീണ്ടുനിന്നു. ഡച്ച് ഈസ്റ്റ് ഇന്ത്യാ കമ്പനിയുമായുണ്ടായ ഈ യുദ്ധത്തെ ആധാരമാക്കി അനേകം അക്കിൻ കവിതകൾ വിരചിതമായിട്ടുണ്ട്. അക്കൂട്ടത്തിൽ ഡൊക്കാറിന്റെ കവിതകൾ വളരെ പ്രാധാന്യമർഹിക്കുന്നു.

ഗ്രാമീണമാതൃകയിലുള്ള ഗൃഹങ്ങളാണ് ഇവർ നിർമിച്ചിരുന്നത്. വെള്ളക്കാരുടെ സ്വാധീനതാഫലമായി പൊതുസ്ഥാപനങ്ങളും ധനികവർഗക്കാരുടെ കെട്ടിടങ്ങളും വളരെ പരിഷ്കരിക്കപ്പെട്ടു. മുള, തടി എന്നിവകൊണ്ട് നിർമിച്ച വീടുകളാണ് സാധാരണയായുള്ളത്. അതിഥികൾക്കും കുടുംബത്തിനും സമ്മേളിക്കാൻ ഒരു മുറിയും അതിനു പുറകിലായി ഒരു കിടപ്പുമുറിയും ഏറ്റവും പുറകിലായി ഒരു അടുക്കളയും ചേർന്ന വീടുകളാണ് സാധാരണയുള്ളത്. ഉയരമുള്ള തൂണുകൾ നാട്ടി അവയ്ക്കു മുകളിലാണ് വീടുകൾ പണിഞ്ഞിരുന്നത്.

സ്ത്രീകൾക്ക് ഉന്നതമായ പദവി നൽകുന്ന ഒരു ജനതയാണ് അക്കിനേസ്. സ്ത്രീകൾ ധാരാളം ആഭരണങ്ങൾ ധരിക്കുന്നു; മൂടുപടം ധരിക്കാറില്ല. അക്കിനേസ് വർഗക്കാർ മലയോപോളിനേഷ്യൻ ഭാഷകളാണ് സംസാരിക്കുന്നത്. 



</doc>
<doc id="124755" url="https://ml.wikipedia.org/wiki?curid=124755" title="ഒരിടത്ത് ഒരിടത്ത് ഒരു കുഞ്ഞുണ്ണി">
ഒരിടത്ത് ഒരിടത്ത് ഒരു കുഞ്ഞുണ്ണി

പ്രശസ്ത മലയാളകവി കുഞ്ഞുണ്ണിമാഷിനെ കുട്ടികൾക്ക് പരിചയപ്പെടുത്തുന്ന ബാലസാഹിത്യകൃതിയാണ് ഒരിടത്ത് ഒരിടത്ത് ഒരു കുഞ്ഞുണ്ണി. സിപ്പി പള്ളിപ്പുറം രചിച്ച ഈ കൃതിയിൽ "ഒരിടത്ത് ഒരിടത്ത്" മുതൽ "മരണമില്ലാത്ത കുഞ്ഞുണ്ണി" വരെയുള്ള ഇരുപത്തിയാറ് അദ്ധ്യായങ്ങളിലായി കുഞ്ഞുണ്ണി മാഷിന്റെ ജീവിതവും സംഭാവനകളും പ്രതിപാദിക്കുന്നു. 2010-ലെ ഏറ്റവും നല്ല ബാലസാഹിത്യകൃതിക്കുള്ള കേന്ദ്രസാഹിത്യ അക്കാദമിയുടെ പുരസ്ക്കാരം ഈ കൃതിക്ക് ലഭിച്ചു.


</doc>
<doc id="124757" url="https://ml.wikipedia.org/wiki?curid=124757" title="മലയാളത്തിലെ ശാസ്ത്രലേഖകർ">
മലയാളത്തിലെ ശാസ്ത്രലേഖകർ

സാധാരണ ജനങ്ങൾ‌ക്ക് എളുപ്പത്തിൽ‌ മനസ്സിലാവുന്ന വിധത്തിൽ‌ ശാസ്ത്രസത്യങ്ങളെഴുതുന്നവരാണ് ശാസ്ത്രലേഖകർ. മലയാളത്തിലെ താരതമ്യേന പുതിയ വിഭാഗമാണ് ഇത് എങ്കിലും ശാസ്ത്രസാഹിത്യ സമിതി,കേരള ശാസ്ത്ര സാഹിത്യ പരിഷത്ത് എന്നിവയിലൂടെയാണ് ശാസ്ത്ര ലേഖനമെഴുത്തിന് പ്രാധാന്യവും പ്രചാരവും കൈവന്നത്. പിന്നീട് ആനുകാലിക പ്രസിദ്ധീകരണങ്ങളിലെ ശാസ്ത്രപംക്തികളിലൂടെ പ്രചുരപ്രചാരം കൈവന്നു.

പത്രങ്ങളിലെ പംക്തീകാരരല്ലാതെ ശാസ്ത്രപുസ്തകങ്ങൾ പ്രസിദ്ധീകരിച്ചിട്ടുള്ള ലേഖകരുടെ ലിസ്റ്റ്. (ലിസ്റ്റ് അപൂർ‌ണ്ണമാണ്.)




</doc>
<doc id="124758" url="https://ml.wikipedia.org/wiki?curid=124758" title="വട്ടെക്കാട്">
വട്ടെക്കാട്

വട്ടെക്കാട് എന്ന സ്ഥലം ചാവക്കാട് താലൂക്കിൽ ഒരുമനയൂരിനു അടുത്ത് കടപ്പുറം പഞ്ചായത്തിൽ സ്ഥിതി ചെയയുന്നു 4 മുസ്ലിം പള്ളിയും അതിൽ ഒന്ന് ജുമുഅ നിസ്കരമുള്ള വലിയ പള്ളിയും. ബർദാൻ തങ്ങളുടെ ഖബർ വട്ടെക്കാട് ആണുള്ളത്. ചാവക്കാട് നിന്നും ചെറ്റുവ വഴി പോകുന്ന 5 കി മീ പൊയൽ മൂന്നാം കലിൽ നിന്നും പടിഞ്ഞാറ് 250 മീറ്ററ് നടന്നാൽ വട്ടേക്കാടെത്താം. ഒരുമനയൂരിനെ, ആയികടപ്പുറം പഞ്ചായത്തുമായി ബന്ധിപ്പിക്കുന്ന മൂന്നാം കല്ലു പാലം വട്ടെക്കാടാണ് ഉള്ളത്.


</doc>
<doc id="124770" url="https://ml.wikipedia.org/wiki?curid=124770" title="1995 ഏഷ്യാകപ്പ്">
1995 ഏഷ്യാകപ്പ്

അഞ്ചാം ഏഷ്യാകപ്പ് 1995ൽ യു. എ. ഇ. യിൽ വച്ച് സംഘടിപ്പിച്ചു. ഈ ഏഷ്യാകപ്പിനെ പെപ്സി ഏഷ്യാകപ്പ് എന്നും അറിയപ്പെടുന്നു. ഇന്ത്യ, പാകിസ്താൻ, ശ്രീലങ്ക, ബംഗ്ലാദേശ് എന്നീ നാല്‌ ടീമുകളാണ്‌ ഈ ടൂർണ്ണമെന്റിൽ പങ്കെടുത്തത്. രണ്ടാമതായണ്‌ ഏഷ്യാകപ്പ് യു. എ. ഇ. യിൽ സംഘടിപ്പിക്കുന്നത്. മത്സരങ്ങൾ 1995 ഏപ്രിൽ 5ന്‌ ആരംഭിച്ച് ഏപ്രിൽ 13ന്‌ സമാപിച്ചു.

1995ലെ ഏഷ്യാകപ്പ് റൗണ്ട് റോബിൻ ഘടനയിലാണ്‌ സംഘടിപ്പിച്ചത്. എല്ലാ ടീമുകളും പരസ്പരം ഏറ്റുമുട്ടും കൂടുതൽ പോയിന്റ് നേടുന്ന രണ്ട് ടീമുകൾ ഫൈനലിന്‌ യോഗ്യത നേടും. ഗ്രൂപ്പ് മത്സരങ്ങൾ കഴിഞ്ഞപ്പോൾ ഇന്ത്യയും, ശ്രീലങ്കയും പാകിസ്താനും നാല്‌ പോയിന്റ് വീതം നേടി. മികച്ച റൺ റേറ്റിന്റെ അടിസ്ഥാനത്തിൽ ഇന്ത്യയും ശ്രീലങ്കയും ഫൈനലിന്‌ യോഗ്യത നേടി. കലാശക്കളിയിൽ ശ്രീലങ്കയെ എട്ട് വിക്കറ്റിന്‌ തോൽ‌‌പ്പിച്ച് ഇന്ത്യ തുടർച്ചയായി മൂന്നാം തവണയും (മൊത്തത്തിൽ നാല്‌) ഏഷ്യാകപ്പ് നേടി.




</doc>
<doc id="124772" url="https://ml.wikipedia.org/wiki?curid=124772" title="ഷെമാ യിസ്രായേൽ">
ഷെമാ യിസ്രായേൽ

യഹൂദമതവിശ്വാസികളുടെ പ്രഭാത, സായാഹ്ന പ്രാർത്ഥനാശുശ്രൂഷകളുടെ മുഖ്യഘടകമായ ബൈബിൾ ഭാഗങ്ങളിലൊന്നിലെ ആദ്യത്തെ രണ്ടു വാക്കുകളാണ്‌ ഷെമാ യിസ്രായേൽ. "ഇസ്രായേലേ കേട്ടാലും" എന്നാണ്‌ ഇതിനർത്ഥം. ഷെമാ എന്ന ചുരുക്കപ്പേരിലും ഇതറിയപ്പെടുന്നു. "ഷെമാ യിസ്രായേൽ" എന്നു തുടങ്ങുന്ന പ്രാർത്ഥയുടെ ആദ്യഭാഗത്തെയോ മുഴുവൻ പ്രാർത്ഥനയേയും തന്നെയോ സൂചിപ്പിക്കാൻ "ഷെമാ" എന്ന പേരുപയോഗിക്കാറുണ്ട്‌. ഈ പ്രാർത്ഥനയിൽ, യഹൂദബൈബിളിലെ തോറായുടെ ഭാഗമായ നിയമാവർത്തനപ്പുസ്തകത്തിൽ നിന്നെടുത്ത ആദ്യ വ്യാക്യത്തിന്റെ (നിയമാവർത്തനം 6:4) പൂർണ്ണരൂപം, "യിസ്രായേലേ കേട്ടാലും: കർത്താവാണ് ദൈവം; കർത്താവ് ഏകനാണ്‌" എന്നാണ്‌. യഹൂദമതത്തിലെ ഏകദൈവവിശ്വാസത്തിന്റെ സാരസംഗ്രഹമാണ്‌ ഈ വാക്യം.

നിയമാവർത്തനപ്പുസ്തകം 6-ആം അദ്ധ്യായം 4 മുതൽ 9 വരെ വാക്യങ്ങൾ, 11-ആം അദ്ധ്യായം 13 മുതൽ 21 വരെ വാക്യങ്ങൾ, സംഖ്യയുടെ പുസ്തകം 15-ആം അദ്ധ്യായം 37 മുതൽ 41 വരെ വാക്യങ്ങൾ എന്നിവ ചേർന്നതാണ്‌ ഈ പ്രാർത്ഥനയുടെ പൂർണ്ണരൂപം. യഹൂദരുടെ വിശ്വാസവ്യവസ്ഥയിൽ ഷെമായുടെ പ്രാധാന്യം പരക്കെ അംഗീകരിക്കപ്പെട്ടിട്ടുണ്ടെങ്കിലും അതിന്റെ വ്യാഖ്യാനത്തെപ്പറ്റി വ്യത്യസ്തമായ അഭിപ്രായങ്ങളുണ്ട്. ക്രിസ്തുവിനു മുൻപ് ആറാം നൂറ്റാണ്ടിൽ ജോഷിയാ രാജാവിന്റെ കീഴിൽ ഇസ്രായേലിൽ നടന്ന മതപരമായ കേന്ദ്രീകരണത്തിന്റെ(centralization of faith) പശ്ചാത്തലത്തിൽ വ്യാഖ്യാനിച്ചാൽ, യഹോവയുടേതായി അവകാശപ്പെട്ട അനേകം പ്രത്യക്ഷങ്ങളിൽ യെരുശലേമിലേതു മാത്രമേ സ്വീകാര്യമായുള്ളു എന്ന അർത്ഥമാവും ഷെമായ്ക്കുണ്ടാവുക. അനേകം ദൈവങ്ങളുണ്ടെങ്കിലും ഇസ്രായേൽ യഹോവയെ മാത്രമേ അരാധിക്കാവൂ എന്ന സോപാധിക ബഹുദൈവവാദം (henotheism), ഒരേയൊരു ദൈവം മാത്രമാണുള്ളത് എന്ന വിട്ടുവീഴ്ചയില്ലാത്ത ഏകദൈവവാദം(monotheism) എന്നിവയിൽ ഏതാണ്‌ ഷെമായുടെ നിലപാട് എന്നതും തർക്കവിഷയമാണ്‌.

ഈ വിശ്വാസപ്രഖ്യാപനത്തിൽ യഹൂദർ ദൈവരാജ്യത്തോടുള്ള വിധേയത്വം ഏറ്റുപറയുന്നതിനൊപ്പം ദൈവത്തിന്റെ മാറ്റമില്ലാത്ത ഏകത്വത്തെക്കുറിച്ചുള്ള വിശ്വാസം വിളംബരം ചെയ്യുന്നു. വിശ്വാസികളായ യഹൂദർ ഷെമായെ അവരുടെ പ്രാർത്ഥനാശുശ്രൂഷയുടെ കേന്ദ്രഖണ്ഡവും ദിവസേന രണ്ടുവട്ടമുള്ള അതിന്റെ ജപത്തെ മതപരമായ കടമയും ആയി കണക്കാക്കുന്നു. രാത്രിയിൽ ഉറങ്ങാൻ പോകുന്നതിനു മുൻപ് മാതാപിതാക്കൾ കുട്ടികളെ ഈ ജപം ചൊല്ലി പഠിപ്പിക്കുക സാധാരണമാണ്‌. രണ്ടാം നൂറ്റാണ്ടിലെ യഹൂദമനീഷിയും രക്തസാക്ഷിയുമായ റബൈ അഖീവയുടെ മാതൃക പിന്തുടർന്ന്, രക്തസാക്ഷികളും അല്ലാത്തവരുമായ യഹൂദർ, മരണസമയത്ത് ഷെമാ അന്ത്യവചനമായി ചൊല്ലുക പതിവാണ്‌. ഈ പ്രാർത്ഥനാവചനങ്ങൾ അടക്കം ചെയ്തിട്ടുള്ള ചെറുപേടകങ്ങൾ(phylacteries) കൈത്തണ്ടകളിലും നെറ്റിയിലും ധരിച്ചും വീടുകളുടെ കട്ടിളപ്പടികളിന്മേൽ ഷെമാ എഴുതിവച്ചും യഹൂദർ അതിനെ മാനിക്കുന്നു.
ഷെമായ്ക്ക് കല്പിക്കപ്പെടുന്ന പ്രാധാന്യത്തിന്റെ വ്യാപ്തിയും പൗരാണികതയും, പുതിയനിയമത്തിൽ യേശു അതിനെ സർ‌വപ്രധാനമായ കല്പന എന്നു വിശേഷിപ്പിക്കുന്നതിൽ നിന്ന് (മത്തായി 22.34-40) അനുമാനിക്കാവുന്നതാണ്‌.

അല്ലാഹു അല്ലാതെ ദൈവമില്ല (ലാ ഇലാഹ ഇല്ലള്ളാ) എന്ന ഇസ്ലാമിലെ മൂലപ്രമാണത്തിൽ ഷെമായുടെ ആവർത്തനം കാണാമെന്നു ചൂണ്ടിക്കാണിക്കപ്പെട്ടിട്ടുണ്ട്.

 'കർത്താവ്' (അദോനിയാ) എന്നത്, ഉച്ചരിച്ചുകൂടാൻ പാടിലെന്ന്(ineffable) യഹൂദപാരമ്പര്യവും ചില മുഖ്യധാര ക്രൈസ്തവരും നിഷ്കർഷിക്കുന്ന ദൈവനാമമായ 'യഹോവ '(YHWH) എന്ന ചതുരക്ഷരിക്കു(Tetragrammaton) പകരമായുള്ളതാണ്‌. സത്യവേദപുസ്തകത്തിൽ ആവർത്തനപുസ്തകം 6:4 ഇപ്രകാരം വായിക്കുന്നു "യിസ്രായേലേ, കേൾക്ക; യഹോവ നമ്മുടെ ദൈവമാകുന്നു; യഹോവ ഏകൻ തന്നേ"


</doc>
<doc id="124777" url="https://ml.wikipedia.org/wiki?curid=124777" title="അക്കാദിയൻ ഭാഷ">
അക്കാദിയൻ ഭാഷ

സെമിറ്റിക് ഗോത്രത്തിൽപ്പെട്ട ഒരു ഭാഷ(lišānum akkadītum, 𒀝𒂵𒌈 ak.ka.dû). ഹീബ്രു, അറബി എന്നിവയുമായി ഇതിനു വളരെ അടുപ്പമുണ്ട്. ബാബിലോണിയൻ സംസ്കാരത്തിന്റെ ഉറവിടമായ അക്കാദ് (അഗാദ എന്നു പ്രാചീനനാമം) എന്ന പുരാതന നഗരത്തിലും (ഈ നഗരം ഇന്നത്തെ ഇറാക്കിന്റെ വടക്കുഭാഗത്തായിരുന്നു) മെസൊപ്പൊട്ടേമിയയിലും ബി.സി. 3000-ത്തോടടുത്ത് പ്രചരിച്ചിരുന്നതാണ് ഈ ഭാഷ. ആധുനിക അസീറിയൻ ഭാഷ അക്കേദിയന്റെ ഒരു ദേശ്യഭേദം മാത്രമാണ്. അക്കേദിയനും അതുമായി ബന്ധപ്പെട്ട മറ്റു ഭാഷകളും പൊതുവേ അസീറിയൻ ഭാഷകൾ എന്ന പേരിലാണ് അറിയപ്പെടുന്നത്. 9-ം ശതകത്തിനുമുമ്പ് മെസൊപ്പൊട്ടേമിയയിൽ നടന്ന ഭൂഖനനത്തിന്റെ ഫലമായി പ്രാചീന അക്കേദിയൻ ഭാഷാലിപികളുടെ സ്വരൂപം മനസ്സിലാക്കുവാൻ സാധിച്ചിട്ടുണ്ട്.

അക്കേദിയൻ പൂർവസെമിറ്റിക് ഭാഷാ വിഭാഗത്തിൽപ്പെടുന്നു. ദക്ഷിണ മെസൊപ്പൊട്ടേമിയയിലെ ദേശഭാഷയായ സുമേറിയനിൽ എഴുതപ്പെട്ട ശിലാലിഖിതങ്ങളിൽ, വ്യക്തിനാമങ്ങളായും തത്സമ-തദ്ഭവങ്ങളായും നിരവധി അക്കേദിയൻ പദങ്ങൾ ഉൾക്കൊണ്ടിട്ടുണ്ട്. വളരെ പ്രാചീനകാലം മുതൽക്കേ ഈ ഭാഷ പ്രചാരത്തിലിരുന്നുവെന്നതിന് ആ ശിലാലിഖിതങ്ങൾ മതിയായ തെളിവുകളാണ്. അക്കേദിയൻ ഭാഷയുടെ പ്രാചീനരൂപം ഈ ശാസനങ്ങളിലാണ് കണ്ടെത്തുന്നത്. അക്കാദ് വംശത്തിൽപ്പെട്ട പ്രമുഖ രാജാവായ സർഗന്റെ കാലത്ത് (ബി.സി. 2400) മെഡിറ്ററേനിയൻ കടൽ മുതൽ പേർഷ്യൻ ഉൾക്കടൽ വരെ വ്യാപിച്ചുകിടന്ന സാമ്രാജ്യത്തിന്റെ ഔദ്യോഗികഭാഷയെന്ന നിലയിൽ അക്കേദിയൻ വളരെ വ്യാപകമായി പ്രചരിച്ചിരുന്നു. പക്ഷേ പില്ക്കാലത്ത് ഊർ വംശത്തിന്റെ ഭരണകാലത്തുണ്ടായ നവോത്ഥാനത്തിന്റെ ഫലമായി (ബി.സി. 2000) അക്കേദിയൻ മെസൊപ്പൊട്ടേമിയയുടെ മാത്രം ഭാഷയായി ചുരുങ്ങിപ്പോവുകയും സുമേറിയൻ ഭാഷ മതസാഹിത്യത്തിന്റെ വിശുദ്ധ ഭാഷയായി വ്യാപകമായിത്തന്നെ നിലനിന്നുപോരുകയും ചെയ്തു. സർഗനിക് വംശത്തിന്റെ പൂർവയുഗം, സർഗനിക്യുഗം, ഊർവംശത്തിന്റെ മൂന്നു തലമുറകൾ എന്നിവ ഉൾപ്പെടുന്ന കാലഘട്ടത്തെ, അക്കേദിയൻ ഭാഷയുടെ പ്രാചീനകാലമായി കരുതിപ്പോരുന്നു.

ഊറിലെ മൂന്നാം രാജവംശത്തിന്റെ പതനത്തോടുകൂടി അക്കേദിയൻ ഭാഷയിൽ രണ്ടു മുഖ്യപ്രാദേശികരൂപങ്ങൾ ആവിർഭവിച്ചു. ഇതിൽ ആദ്യത്തേത് മെസൊപ്പൊട്ടേമിയയുടെ ഉത്തരഭാഗത്ത് അസീറിയയിൽ വ്യാപകമായിത്തീർന്ന അസീറിയൻഭാഷയാണ്. മെസൊപ്പൊട്ടേമിയയുടെ ദക്ഷിണഭാഗത്തുള്ള ബാബിലോണിയയിൽ പ്രചരിച്ച ബാബിലോണിയൻ ഭാഷയാണ് രണ്ടാമത്തേത്. അക്കേദിയന്റെ ഈ രണ്ട് പ്രാദേശികരൂപങ്ങൾക്കും പ്രാചീനകാലം, മധ്യകാലം, ആധുനികകാലം എന്ന് മൂന്നു ദശകളുള്ളതായും ഓരോ ദശയ്ക്കും ഭാഷാപരമായ സവിശേഷതകളുള്ളതായും ഭാഷാശാസ്ത്രജ്ഞന്മാർ അഭിപ്രായപ്പെടുന്നു.

അക്കേദിയൻ ഭാഷയുടെ പ്രാദേശിക രൂപമായ ഇത് പ്രാചീന അസീറിയൻ കാലഘട്ടത്തിലെ പ്രധാനഭാഷയായി ഉപയോഗിച്ചുപോന്നിരുന്നു. അസീറിയയിലും ഏഷ്യാമൈനറിലുമുള്ളവർ തമ്മിലുള്ള കത്തിടപാടുകൾക്കും വ്യവസായ സംബന്ധമായ പ്രമാണങ്ങൾക്കും ചരിത്രപരമായ ശാസനങ്ങൾക്കും ഈ ഭാഷ തന്നെയായിരുന്നു മുഖ്യമാധ്യമം. മധ്യകാലമായതോടുകൂടി നിയമം, സമ്മതപത്രം, കത്തുകൾ എന്നിവ അസീറിയൻ ഉപഭാഷയിൽ തന്നെ എഴുതപ്പെട്ടിരുന്നുവെങ്കിലും ചരിത്രലിഖിതങ്ങൾക്കു ബാബിലോണിയൻ ഭാഷയാണ് പ്രയോഗിക്കപ്പെട്ടുപോന്നത്. ആധുനിക അസീറിയൻ യുഗത്തിൽ, അസീറിയൻമാരുടെ പ്രതാപം തളർന്നുതുടങ്ങിയതോടെ അസീറിയൻ ഭാഷയും നിഷ്പ്രഭമാകാൻ തുടങ്ങി. ഈ കാലഘട്ടത്തിൽ മതപരവും ഭരണപരവുമായ കാര്യങ്ങൾക്കു ബാബിലോണിയൻ ഭാഷ ഉപയോഗിക്കപ്പെട്ടുതുടങ്ങിയെങ്കിലും നിയമപരമായ ഇടപാടുകൾക്ക് അസീറിയൻ തന്നെ ഉപയോഗിച്ചുപോന്നിരുന്നു.

ബാബിലോണിയൻ ഉപഭാഷ, ബാബിലോണിന് വെളിയിൽ വ്യാപകമായിത്തീർന്നത് അക്കേദിയൻ ഭാഷയുടെ മധ്യകാലഘട്ടത്തിലായിരുന്നു. ഈ കാലഘട്ടത്തിൽ ബാബിലോണിയൻ ഉപഭാഷ പൂർവദേശങ്ങളുടെ അന്താരാഷ്ട്രഭാഷയായി വ്യവഹരിക്കപ്പെട്ടിരുന്നതായി രേഖകൾ ലഭിച്ചിട്ടുണ്ട്. ഈജിപ്തിലെ "ടെൽ-എൽ-അമർണാ" എന്ന സ്ഥലത്ത് നടന്ന ഉത്ഖനനങ്ങളുടെ ഫലമായി, ഈജിപ്ത്, സിറിയ, പലസ്തീൻ, ഏഷ്യാമൈനർ, അസീറിയ എന്നീ രാജ്യങ്ങൾ തമ്മിലുള്ള സമ്പർക്കഭാഷ ബാബിലോണിയൻ ആയിരുന്നുവെന്ന് തെളിഞ്ഞിരിക്കുന്നു. ഏലാം എന്ന പേരിലറിയപ്പെട്ടിരുന്ന ഇന്നത്തെ ദക്ഷിണ ഇറാക്കിലും ഈ ഭാഷ പ്രാബല്യത്തിലിരുന്നു. ആധുനിക ബാബിലോണിയൻ ഘട്ടമായപ്പോൾ അരമായ എന്ന പേരിൽ മറ്റൊരു സെമിറ്റിക് ഭാഷ രൂപംകൊണ്ടതോടെ സംസാരഭാഷയെന്ന നിലയിൽ നിന്നും ക്ലാസിക്കൽ സാഹിത്യത്തിന്റെയും ഗണിതശാസ്ത്രത്തിന്റെയും വാനശാസ്ത്രത്തിന്റെയും ഭാഷയായി മാത്രം ബാബിലോണിയൻ ഭാഷയുടെ ഉപയോഗം ചുരുങ്ങി. ക്രിസ്തുവർഷാരംഭത്തോടുകൂടി ബാബിലോണിയൻ ഭാഷ പൂർണമായും മൃതഭാഷയായിക്കഴിഞ്ഞു. 19-ം ശതകത്തിൽ നടത്തിയ ഭൂഖനനത്തിൽനിന്നു ലഭിച്ച വസ്തുക്കളിൽ നിന്നാണ് പിന്നീട് ഈ ഭാഷയെപ്പറ്റിയുള്ള വിവരം ലഭിക്കുന്നത്.

എല്ലാ സെമിറ്റിക് ഭാഷകൾക്കും 22 മുതൽ 30 വരെ ധ്വനി ചിഹ്നങ്ങളാണ് ലിപിയുടെ ആവശ്യത്തിനുവേണ്ടി ഉപയോഗിച്ചുപോന്നിരുന്നത്. അക്കേദിയൻ ലിപിയുടെ സ്ഥിതി ഇതിൽനിന്നും വ്യത്യസ്തമാണ്. സുമേറിയൻ ലിപിയുടെ രൂപാന്തരമായ 600 ലിപി ചിഹ്നങ്ങൾ അക്കേദിയൻ ഭാഷ സ്വായത്തമാക്കിയിരുന്നു.

പ്രാചീന അക്കേദിയൻ ഭാഷയ്ക്ക് എട്ടു സ്വരധ്വനികളും ഇരുപതു വ്യഞ്ജനധ്വനികളും സ്വന്തമായുണ്ടായിരുന്നു. ഇവയിൽ സ്വരധ്വനികൾ സന്ദർഭമനുസരിച്ച് ഹ്രസ്വമായും ദീർഘമായും പ്രയോഗിക്കപ്പെട്ടുപോന്നു.

അക്കേദിയനിലെ എല്ലാ നാമങ്ങളെയും പുല്ലിംഗം, സ്ത്രീലിംഗം എന്നു രണ്ടായി വിഭജിച്ചിട്ടുണ്ട്. സംസ്കൃതത്തിലെപ്പോലെ ഏകവചനവും ദ്വിവചനവും ബഹുവചനവും ഈ ഭാഷയിൽ സാർവത്രികമായിരുന്നു. കാരകങ്ങൾ മുഖ്യമായി മൂന്നാണുള്ളത് -- കർതൃകാരകം, കർമകാരകം, സംബന്ധികാകാരകം. മൂലരൂപത്തോട് "അത്ത്" അല്ലെങ്കിൽ "ത്" എന്ന പ്രത്യയം ചേർത്ത് സ്ത്രീലിംഗരൂപം നിർമ്മിക്കുന്നു. പുല്ലിംഗ സ്ത്രീലിംഗ രൂപങ്ങൾക്കു പൊതുവേ കാര്യമായ വ്യത്യാസങ്ങളില്ലെങ്കിലും അവയെ വേർതിരിച്ചു കാണിക്കുന്ന മുഖ്യഘടകം ഈ പ്രത്യയങ്ങളാണ്. ദ്വിവചന സമ്പ്രദായം പ്രാചീന കാലത്തു നിലവിലിരുന്നുവെങ്കിലും മധ്യകാലമായപ്പോഴേക്കും ലുപ്തപ്രായമായി. "ഉം" എന്ന പ്രത്യയം ഏകവചനത്തെയും "ഇം" സംബന്ധകാരകത്തെയും "അം" കർമകാരകത്തെയും സൂചിപ്പിക്കുന്ന മുഖ്യ പ്രത്യയങ്ങളാണ്.

ക്രിയകൾക്കു പൊതുവേ രണ്ടു കാലങ്ങളേയുള്ളു -- വർത്തമാനവും ഭാവിയും. വർത്തമാനകാലരൂപം ഭൂതകാലമായും പ്രയോഗിക്കപ്പെടുന്നു.

സാമ്പത്തികവും രാഷ്ട്രീയവുമായ വിഷയങ്ങളെ അധികരിച്ച് രചിച്ചിട്ടുള്ള നിരവധി അക്കേദിയൻ ലിഖിതങ്ങൾ ലഭിച്ചിട്ടുണ്ട്. മെസൊപ്പൊട്ടേമിയയുടെ പല ഭാഗങ്ങളിൽ നിന്നും അക്കേദിയൻ ഭാഷയുടെ വിവിധ ഘട്ടങ്ങളെ പ്രതിനിധാനം ചെയ്യുന്ന ലിഖിതങ്ങൾ കണ്ടെടുക്കാൻ കഴിഞ്ഞിട്ടുണ്ട്. ബി.സി. 18 മുതൽ 16 വരെയുള്ള ശതകങ്ങളിൽ ബാബിലോണിൽ പ്രഖ്യാതമായിരുന്ന ലാർസാരാജവംശത്തിന്റെ കാലത്ത് സാഹിത്യപ്രാധാന്യമുള്ള പല ശിലാലേഖനങ്ങളും വിരചിതമായതായി രേഖകളിൽ നിന്നു മനസ്സിലാക്കാം.

അക്കേദിയൻ ഭാഷയിൽ എഴുതപ്പെട്ട ചരിത്രലിഖിതങ്ങൾ നിരവധിയാണ്. പ്രാചീന അക്കേദിന്റേയും അസീറിയയുടെയും ചരിത്രാംശങ്ങളും രാജാക്കന്മാർ തമ്മിലുള്ള കിടമത്സരങ്ങളുടെ കഥകളും അന്നത്തെ സൈനികവ്യവസ്ഥയുടെ സിദ്ധാന്തങ്ങളും ഈ ചരിത്ര ലിഖിതങ്ങളിൽ നിറഞ്ഞുകിടക്കുന്നു. ഇതു കൂടാതെ തെക്കു പടിഞ്ഞാറൻ ഏഷ്യയുടെയും ഈജിപ്തിന്റെയും ബി.സി. 9 മുതൽ 7 വരെയുള്ള ശതകങ്ങളിലെ ചരിത്രവസ്തുതകളിലേക്ക് ഈ അക്കേദിയൻ ലിഖിതങ്ങൾ വെളിച്ചം വീശുന്നുണ്ട്.

അക്കേദിയൻ മതസാഹിത്യരചനകൾ വളരെ പ്രാധാന്യമർഹിക്കുന്നു. പുരാണേതിഹാസങ്ങളെ ആസ്പദമാക്കി രചിക്കപ്പെട്ട മഹാകാവ്യങ്ങളും സ്വതന്ത്രരചനകളായ കീർത്തനങ്ങളും മതപരമായ ചടങ്ങുകൾക്കുവേണ്ടി രചിക്കപ്പെട്ട കാവ്യഖണ്ഡങ്ങളും പ്രത്യേകം പ്രസ്താവാർഹമാണ്. നഷ്ടപ്പെട്ടുകൊണ്ടിരുന്ന ഇത്തരം സാഹിത്യ രചനകൾ ഒട്ടുമുക്കാലും ബാബിലോണിയ ഭരിച്ചിരുന്ന കസൈറ്റ് രാജവംശത്തിന്റെ കാലത്ത് ശേഖരിച്ചു സൂക്ഷിച്ചു വയ്ക്കുകയുണ്ടായി. മന്ത്രവാദം, ഇന്ദ്രജാലം, ചികിത്സാശാസ്ത്രം, നിയമശാസ്ത്രം, ശകുനശാസ്ത്രം, മതസിദ്ധാന്തങ്ങൾ എന്നീ വിഷയങ്ങളെ ആസ്പദമാക്കിയുള്ള നിരവധി ഗ്രന്ഥങ്ങൾ അക്കേദിയൻ ഭാഷയിൽ രചിച്ചിരുന്നതായി ചരിത്രരേഖകൾ വ്യക്തമാക്കുന്നു. പക്ഷേ അവയിൽ പലതും കണ്ടുകിട്ടിയിട്ടില്ല. എങ്കിലും പില്ക്കാലത്ത് അസീറിയൻ-ബാബിലോണിയൻ സാഹിത്യങ്ങളിൽ പല ഉത്കൃഷ്ട ഗ്രന്ഥങ്ങളും രചിക്കുന്നതിന് മാതൃകയായി വർത്തിച്ചിരുന്നത് അക്കേദിയൻ ഭാഷയിലെ ഗ്രന്ഥങ്ങളായിരുന്നുവെന്നതിൽ സംശയമില്ല.



</doc>
<doc id="124778" url="https://ml.wikipedia.org/wiki?curid=124778" title="രൂപാന്തരങ്ങൾ">
രൂപാന്തരങ്ങൾ

ഒരെ രാസഗുണത്തൊടും വ്യത്യസ്ത ഭൗതികഗുണങ്ങളോടും കൂടി ഒരു മൂലകം തന്നെ വിവിധ രൂപങ്ങലളിൽ കാണപ്പെടുന്നുവെങ്കിൽ ആ രൂപങ്ങളെ രൂപാന്തരങ്ങൾ (allotropes) എന്ന് പറയുന്നു. കാർബണിന്റെ രണ്ട് രൂപാന്തരങ്ങൾ ആണ്‌ ഗ്രാഫൈറ്റ് , ഡയമണ്ട് എന്നിവ.

1841 ൽ സ്വീഡിഷ് ശാസ്ട്രജ്ഞൻ ആയ ബെഴ്സേലിയാസ് ആണ് രൂപാന്തരത്വം എന്ന ആശയം ലോകത്തിനു മുന്നിൽ അവതരിപ്പിച്ചത് ഗ്രീക്ക് സംജ്ഞ ആയ അല്ലോട്രോപിയ ൽ നിന്നാണ് രൂപാന്തരത്വം എന്ന വാക്കിന്റെ ഇംഗ്ലിഷ് ആയ അല്ലോട്രോപി രൂപം കൊണ്ടത്‌ .
1860 ൽ അവഗാഡ്രോ സിദ്ധാന്തം സ്വീകരിക്കപ്പെട്ടതോടെ മൂലകങ്ങൾക്ക് ബഹ ആറ്റൊമിക തന്മാത്രകൾ ആയി നിലനിൽക്കാൻ കഴിയുമെന്ന് സ്ഥിരീകരിക്കപ്പെട്ടു. ഓക്സിജന്റെ രണ്ട് രൂപന്തരങ്ങൾ ആൺ O2 (ഓക്സിജൻ )യും O3 (ഓസോൺ) യും എന്നും മനസ്സിലാക്കി.

ഒരേ മൂലകത്തിന്റെ ഘടനാപരമായ വ്യത്യാസം മൂലം രൂപാന്തരങ്ങൾ ഭൗതികമായും രാസപരമായും വ്യത്യസ്ത സ്വഭവം പുലർത്തുന്നു. ഉദാഹരണമായി കാർബണിന്റെ രൂപന്തരമായ വജ്രം മറ്റൊരു രൂപാന്തരമായ ഗ്രാഫൈറ്റിൽ നിന്ന് ഭൗതിക സ്വഭാവങ്ങളിലും രാസസ്വഭാവങ്ങളിലും വ്യത്യസ്തത പുലർത്തുന്നു.


</doc>
<doc id="124779" url="https://ml.wikipedia.org/wiki?curid=124779" title="വലയസംയുക്തം">
വലയസംയുക്തം

ഒരു തന്മാത്രയിൽ ഒന്നിലേറെ ആറ്റങ്ങൾ പരസ്പരം വലയാക്രിതിയിൽ ബന്ധനത്തിൽ ഏർപ്പെടുന്നതിന്റെ ഫലമായി ഉണ്ടാകുന്ന സംയുക്തങ്ങളാണ് വലയസംയുക്തങ്ങൾ. കാർബൺ ആറ്റം ഇത്തരം തന്മാത്രകൾ ഉണ്ടക്കുന്നതിൽ മുൻപന്തിയിൽ ആണ്‌. ഉദ: ബെൻസീൻ.


</doc>
<doc id="124781" url="https://ml.wikipedia.org/wiki?curid=124781" title="കാവേരിക്കുളം">
കാവേരിക്കുളം

കാസർഗോഡ് ജില്ലയിലെ കോടോം ബേളൂർ ഗ്രാമപഞ്ചായത്തിൽ ചക്കിട്ടടുക്കത്തിനടുത്ത് നരയർ മലയിൽ ഉള്ള ഒരു സ്ഥലമാണ്‌ കാവേരിക്കുളം. കൊടും വേനലിൽ പോലും ഉറവ വറ്റാത്ത ഒരു ചെറിയ കുളം ഉള്ളതിനാലാണ്‌ സ്ഥലത്തിന്‌ ആ പേരു ലഭിച്ചത്. സമുദ്ര നിരപ്പിൽ നിന്നും ഉയർന്ന പ്രദേശമാണിത്. തൊട്ടടുത്തു തന്നെ മാലോം സം‌രക്ഷിതവനപ്രദേശമാണ്‌. സ്വദേശികളായ ധാരാളം സഞ്ചാരികൾ വന്നുപോകുന്ന ഒരു പ്രദേശമാണിത്.

=സ്ഥലവുമായി ബന്ധപ്പെട്ട ഐതിഹ്യം=
പശ്ചിമഘട്ടമലനിരയിൽ സ്ഥിതിചെയ്യുന്ന കാവേരിക്കുളത്തിന്‌ കർണാടകയിലെ ബാഗമണ്ഡലത്തുള്ള തലക്കാവേരിയുമായി ബന്ധമുണ്ടെന്നു നാട്ടുകാർ വിശ്വസിക്കുന്നു. തലക്കാവേരി ക്ഷേത്രത്തിലെ ദേവി ആദ്യം കുടിയിരുന്നത് കാവേരിക്കുളത്തായിരുന്നുവെന്നും ഏതോ തർക്കത്തിനൊടുവിൽ സ്ഥലത്തെ പ്രധാന ആരാധനാമൂർത്തിയായ ശിവനുമായി പിണങ്ങി തലക്കാവേരിയിലേക്കു പോവുകയാണുണ്ടായതെന്നുമാണ്‌ ഐതിഹ്യം. സ്ഥലനാമങ്ങൾ തമ്മിലുള്ള സാമ്യത്തെ മുൻ‌നിർത്തി ഈ ഐതിഹ്യം രൂഢമൂലമാവുകയായിരുന്നു.

=ഭൂപ്രകൃതി=
മലയിടുക്കിലെ ഈ പ്രദേശം നല്ലൊരു ആവാസവ്യവസ്ഥയാണ്‌. ധാരാളം പക്ഷിമൃഗാദികൾ ഉള്ളതും മനുഷ്യരുടെ അനാവശ്യ ഇടപെടലുകൾ വളരെ കുറവുള്ളതുമായ ഒരു പ്രദേശമായിരുന്നു കാവേരിക്കുളം. സമുദ്രനിരപ്പിൽ നിന്നും ഏറെ ഉയർ‌ന്ന പ്രദേശമായിട്ടുകൂടി നല്ല നീരുറവയുള്ള ഈ പ്രദേശം സഞ്ചാരികളെ ആകർഷിക്കാൻ പറ്റിയതാണ്‌. സമീപകാലത്തായി സ്വകാര്യമേഖലയിൽ ഉള്ളവർ കാവേരിക്കുളത്തിനു ചുറ്റുവട്ടത്തുള്ള സ്ഥലങ്ങൾ വൻതോതിൽ കരസ്ഥമാക്കി വമ്പിച്ച രീതിയിൽ നിർമ്മാണപ്രവർത്തനങ്ങൾ നടത്തുവരുന്നുണ്ട്. ഇതോടൊപ്പം കരിങ്കൽ ഖനനം നല്ലരീതിയിൽ നടക്കുന്നതിനാൽ, പ്രകൃതിജന്യമായ ആവാസവ്യവസ്ഥയെ നശിപ്പിച്ചുകൊണ്ടുള്ള പ്രവർത്തങ്ങളെ പ്രദേശവാസികൾ കൂട്ടുചേർന്ന് എതിരിക്കുന്നുണ്ട്.
കാഞ്ഞങ്ങാട് നിന്നും 20 കിലോമീറ്റർ അകലെയാണ് ഒടയഞ്ചാൽ. ഒടയഞ്ചാലിൽ നിന്നും ഓട്ടോറിക്ഷയിലോ ജീപ്പിലോ ആയി നരയർ എന്ന സ്ഥലത്ത് എത്തിച്ചേരുക. നരയറിൽ നിന്നും ഒരു പഞ്ചായത്ത് റോഡ് കാവേരിക്കുളത്തിലേക്ക് ഉണ്ട്. മുക്കാൽ മണിക്കൂറോളം യാത്ര ചെയ്താൽ കാവേരിക്കുളത്ത് എത്തിച്ചേരാവുന്നതാണ്.


</doc>
<doc id="124784" url="https://ml.wikipedia.org/wiki?curid=124784" title="പി. കേശവൻ നായർ">
പി. കേശവൻ നായർ

മലയാളത്തിലെ അറിയപ്പെടുന്ന ശാസ്ത്രസാഹിത്യകാരന്മാരിലൊരാളാണ് പി. കേശവൻ‌ നായർ(ജനനം : 17 ജൂലൈ 1944). കേരള സാഹിത്യ അക്കാദമി എൻഡോവ്മെന്റ് അവാർഡ് നേടിയിട്ടുണ്ട്. 
കൊല്ലം ജില്ലയിൽ വെളിയത്ത്, പരമേശ്വരൻ പിള്ളയുടെയും അമ്മുക്കുട്ടിയമ്മയുടെയും മകനായി ജനിച്ചു. കൊല്ലം ബോയ്സ് ഹൈസ്കൂൾ, ഫാത്തിമ കോളേജ്, റായിപ്പൂർ ദുർഗ്ഗ ആർട്സ് കോളേജ് എന്നിവടങ്ങളിൽ പഠിച്ചു. 1971 മുതൽ 2005 വരെ സി.പി.ഐ. എം ൽ പ്രവർത്തിച്ചു. സി.ഐ.ടി.യു. കൊല്ലം ജില്ലാ സെക്രട്ടറിയായിരിക്കെ പാർട്ടി അംഗത്വം ഉപേക്ഷിച്ചു.

രാഷ്‌ട്രീയ സാമൂഹ്യ, ട്രേഡ്‌യൂണിയൻ രംഗങ്ങളിൽ സജീവമായി പ്രവർത്തിക്കുന്നു. ആനുകാലികങ്ങളിൽ പരിസ്‌ഥിതി ശാസ്‌ത്രലേഖനങ്ങൾ എഴുതാറുണ്ട്. മൂന്ന് വർഷകാലം ഫിസിക്സ് അദ്ധ്യാപകനായി പ്രവർത്തിച്ചു.

1999 - 2001 ലെ വൈദിക സാഹിത്യത്തിനുള്ള കേരള സാഹിത്യ അക്കാദമി എൻഡോവ്മെന്റ് അവാർഡ് ഭൗതികത്തിനപ്പുറം എന്ന കൃതിക്ക് ലഭിച്ചു.



</doc>
<doc id="124792" url="https://ml.wikipedia.org/wiki?curid=124792" title="എം.എം. രാമചന്ദ്രൻ">
എം.എം. രാമചന്ദ്രൻ

മലയാളിയായ ഒരു പ്രവാസി വ്യപാരപ്രമുഖനും ചലച്ചിത്രനിർമ്മാതാവും നടനും സംവിധായകനുമാണ് അറ്റ്ലസ് രാമചന്ദ്രൻ എന്ന പേരിൽ അറിയപ്പെടുന്ന ഡോ. എം.എം. രാമചന്ദ്രൻ (ജനനം: ജൂലൈ 31, 1941).

ഗൾഫ് രാജ്യങ്ങളിൽ അമ്പതോളം ശാഖകളുള്ള അറ്റ്ലസ് ഗ്രൂപ്പ് ഓഫ് കമ്പനീസിന്റെ ചെയർമാനായ രാമചന്ദ്രൻ മലയാളത്തിലെ പല ഹിറ്റു ചിത്രങ്ങളുടേയും നിർമ്മാതാവും വിതരണക്കാരനുമായിരുന്നു. വൈശാലി, സുകൃതം, ധനം,വാസ്തുഹാര, കൗരവർ, ചകോരം, ഇന്നലെ, വെങ്കലം എന്നീ ചലച്ചിത്രങ്ങൾ നിർമ്മിച്ചു. അറബിക്കഥ, മലബാർ വെഡ്ഡിംഗ്, ടു ഹരിഹർ നഗർ,സുഭദ്രം, ആനന്ദഭൈരവി എന്നീ ചിത്രങ്ങളിൽ അഭിനയിച്ചിട്ടുണ്ട്. ഹോളിഡേയ്സ് എന്ന ചിത്രം സം‌വിധാനം ചെയ്തു. സർഗ്ഗ പ്രവർത്തനത്തിലും അക്ഷരശ്ലോക പ്രസ്ഥാനത്തിലും തല്പരനാണ്‌ രാമചന്ദ്രൻ. ചന്ദ്രകാന്ത ഫിലിംസ് എന്ന പേരിലുള്ള ഒരു സിനിമാനിർമ്മാണ കമ്പനിയും രാമചന്ദ്രന്റേതായുണ്ട്.

പ്രമുഖ കവിയും അക്ഷരശ്ലോകവിദഗ്ദ്ധനുമായിരുന്ന പരേതനായ വി. കമലാകരമേനോന്റെയും മതുക്കര മൂത്തേടത്ത് പരേതയായ രുഗ്മണിയമ്മയുടെയും മകനായി 1941 ജൂലൈ 31-ന് തൃശ്ശൂരിലാണ് മതുക്കര മൂത്തേടത്ത് രാമചന്ദ്രൻ എന്ന എം.എം. രാമചന്ദ്രൻ ജനിച്ചത്. രാധ, രവീന്ദ്രൻ, രത്നം, രാജേന്ദ്രൻ, രാജലക്ഷ്മി, രമാദേവി, രാമപ്രസാദ് എന്നിവരാണ് സഹോദരങ്ങൾ. ഇന്ദിരയാണ് ഭാര്യ. ശ്രീകാന്ത് മകനും മഞ്ജു മകളുമാണ്.



</doc>
<doc id="124796" url="https://ml.wikipedia.org/wiki?curid=124796" title="ടി.പി. ബാലഗോപാലൻ എം.എ.">
ടി.പി. ബാലഗോപാലൻ എം.എ.

സത്യൻ അന്തിക്കാടിന്റെ സംവിധാനത്തിൽ മോഹൻലാൽ, ശ്രീനിവാസൻ, ബാലൻ കെ. നായർ, മണിയൻപിള്ള രാജു, ശോഭന എന്നിവർ പ്രധാനവേഷങ്ങളിൽ അഭിനയിച്ച് 1986-ൽ പുറത്തിറങ്ങിയ ഒരു മലയാളചലച്ചിത്രമാണ് ടി.പി. ബാലഗോപാലൻ എം.എ.. മികച്ച നടനുള്ള കേരളസർക്കാർ പുരസ്കാരം മോഹൻലാലിന് ആദ്യമായി ലഭിച്ചത്, ഈ ചിത്രത്തിലെ അഭിനയത്തിലൂടെയായിരുന്നു. അജയ് ആർട്സിന്റെ ബാനറിൽ ടി.കെ. ബാലചന്ദ്രൻ നിർമ്മിച്ച ഈ ചിത്രം എവർഷൈൻ റിലീസ് വിതരണം ചെയ്തിരിക്കുന്നു. സംവിധായകനായ സത്യൻ അന്തിക്കാട് തന്നെയാണ് ഈ ചിത്രത്തിന്റെ കഥാകാരൻ. തിരക്കഥ, സംഭാഷണം എന്നിവയെല്ലാം നിർവ്വഹിച്ചത് നടൻ ശ്രീനിവാസൻ ആണ്.

സത്യൻ അന്തിക്കാട് എഴുതിയ ഗാനങ്ങൾക്ക് സംഗീതസംവിധാനം നിർവ്വഹിച്ചത് എ.റ്റി. ഉമ്മർ ആണ്. 



</doc>
<doc id="124821" url="https://ml.wikipedia.org/wiki?curid=124821" title="അക്കോണിറ്റിക് അമ്ലം">
അക്കോണിറ്റിക് അമ്ലം

ഒരു കാർബണിക അമ്ലം. സംരചനാ ഫോർമുല, HOOC-CH2-C(COOH)=CH-COOH. കരിമ്പ്, ബീറ്റ്റൂട്ട്, ചോളം എന്നിവയിൽ ഇതു അടങ്ങിയിട്ടുണ്ട്. കരിമ്പിൻ സിറപ്പിൽ (പാവ്) നിന്നു കിട്ടുന്ന കാൽസിയം അക്കോണിറ്റേറ്റിൽ നിന്ന് ഇതു വൻതോതിൽ നിർമ്മിക്കപ്പെടുന്നു. സിട്രിക് അമ്ലത്തെ സാന്ദ്ര സൾഫൂറിക്ക് അമ്ലം കൊണ്ടു 120-125 °C താപനിലയിൽ നിർജലീകരിച്ചും ഉത്പാദിപ്പിക്കാം. പരീക്ഷണശാലയിൽ അസറ്റിലീൻ ഡൈ കാർബോക്സിലിക് എസ്റ്ററും മലോണിക് എസ്റ്ററും തമ്മിലുള്ള ഘനീഭവിക്കൽ (condensation) വഴി ഇതു ലഭ്യമാക്കാവുന്നതാണ്.

തണുപ്പിക്കുമ്പോൾ അക്കോണിറ്റിക് അമ്ലത്തിൽനിന്നു കാർബൺ ഡൈഓക്സൈഡ് നഷ്ടപ്പെട്ട് ഇറ്റാക്കോണിറ്റിക് അമ്ലം ഉണ്ടാകുന്നു.

അക്കോണിറ്റിക് അമ്ലത്തിനു സിസ് എന്നും ട്രാൻസ് എന്നും രണ്ടു രൂപങ്ങൾ ഉണ്ട്.

രണ്ടു രൂപങ്ങളിൽ നിന്നും അൻഹൈഡ്രൈഡ് (anhydride) കിട്ടുന്നു.

തലവേദന തടയുന്നതും പനി കുറയ്ക്കുന്നതുമായ മരുന്നുകളിൽ അക്കോണിറ്റിക് അമ്ലം ചേർക്കാറുണ്ട്. ഇത് ആർദ്രീകാരകങ്ങളുടെ (wetting agents) നിർമ്മാണത്തിലും, ഇതിന്റെ എസ്റ്ററുകൾ പ്ളാസ്റ്റിക് നിർമ്മാണത്തിലും ഉപയോഗിച്ചുവരുന്നു.

ശരീരത്തിൽ കാർബൊഹൈഡ്രേറ്റ് ഉപാപചയത്തിൽ സിട്രിക് അമ്ലചക്രത്തിലെ ഒരു ഇടയൌഗികമായി (inter-mediate compound) അക്കോണിറ്റിക് അമ്ലം ഉണ്ടാകുന്നുണ്ട്.



</doc>
<doc id="124828" url="https://ml.wikipedia.org/wiki?curid=124828" title="ചെറിയാൻ ഫിലിപ്പ്">
ചെറിയാൻ ഫിലിപ്പ്

കേരളത്തിലെ ഒരു രാഷ്ട്രീയ നേതാവും കേരള ടൂറിസം ഡെവലപ്പ്മെന്റ് കോർപ്പറേഷൻ (കെ. ടി. ഡി. സി) ചെയർമാനുമായിരുന്നു ചെറിയാൻ ഫിലിപ്പ് . മുൻപ് ഇന്ത്യൻ നാഷണൽ കോൺഗ്രസിൽ പ്രവർത്തിച്ചിരുന്ന ഇദ്ദേഹം ഇപ്പോൾ ഇടതുപക്ഷ സഹചാരി ആണ്‌. അദ്ദേഹം കേരള ദേശിയവേദി എന്ന സം‌ഘടനയുടെ പ്രസിഡന്റ്‌ ആണ്. കെ.പി.പി.സി മുൻ സെക്രട്ടറി ആയിരുന്നു.

കേരളത്തിലെ ചെങ്ങന്നൂർ എന്ന ഗ്രാമത്തിൽ, കെ.സി.ഫിലിപ്പിന്റെ മൂത്ത മകനായി ചെറിയാൻ ഫിലിപ്പ് 1953 നവംബർ 21 ന് ജനിച്ചു. പകലോമാറ്റ്ം‌ അയരൂകുഴിയിൽ എന്ന സുറിയാനി ക്രിസ്ത്യാനി കുടുംബത്തിലാണ് ജനിച്ചത്‌ . സെന്റ് ജോസഫ്‌ ഹൈസ്കൂൾ , മാർ ഇവാനിയോസ് കോളേജ് , തിരുവനന്തപുരം; യൂണിവേഴ്‌സിറ്റി കോളേജ് തിരുവനന്തപുരം ഗവണ്മെന്റ് ലോ കോളേജ്, തിരുവനന്തപുരം എന്നിവയിൽ പഠനം നടത്തി.

1967 യിൽ കേരള സ്റ്റുഡന്റ്സ് യൂണിയൻ (കെ എസ്‌ യു) എന്ന വിദ്യാർഥി രാഷ്ട്രീയ പ്രസ്ഥാനത്തിലൂടെ ആണ് ചെറിയാൻ ഫിലിപ്പ് രാഷ്ട്രിയ രം‌ഗത്തേക്കു് വരുന്നത്. 1992 ൽ അദ്ദേഹം കേരള ദേശിയവേദി എന്ന സഘടന ആരംഭിച്ചു. അതിന്റെ സ്ഥാപക പ്രസിഡന്റും ആയിരുന്നു. 

കോൺഗ്രസിൽ യുവതലമുറക്ക് വേണ്ടി എന്നും ശക്തമായി വാദിച്ചിരുന്ന ചെറിയാൻ ഫിലിപ് 2001 ൽ കോൺഗ്രസ്‌ വിട്ടു. ചെറിയാൻ 2001 ലെ നിയമസഭാ തിരഞ്ഞെടുപ്പിൽ തനിക്കും കോൺഗ്രസ് പാർട്ടിയിലെ മറ്റ് യുവജനങ്ങ‌ൾക്കും ജയസാധ്യതയില്ലാത്ത സീറ്റ്കൾ നൽകിയെന്നും ആരോപിച്ചു പാർട്ടി വിട്ടു. . 

പിന്നീടു അദ്ദേഹം കേരള ടൂറിസം ഡെവലപ്പ്മെന്റ് കോർപ്പറേഷൻ (കെ. ടി. ഡി. സി) ചെയർമാൻ ആയി.


ചെറിയാൻ ഫിലിപ്പ് 7 ൽ പരം പുസ്തകങ്ങൾ രചിച്ചിട്ടുണ്ട് . കേരളപ്പിറവിക്കു ശേഷമുള്ള 25 വർഷക്കാലത്തെ കേരള രാഷ്ട്രീയ രംഗത്തെ അവലോകനം ചെയ്യുന്ന "കാൽനൂറ്റാണ്ട്" ആണ് പ്രധാന കൃതി.



</doc>
<doc id="124842" url="https://ml.wikipedia.org/wiki?curid=124842" title="കെ. അൻവർ സാദത്ത്">
കെ. അൻവർ സാദത്ത്

മലയാളത്തിലെ ഒരു ശാസ്ത്രസാഹിത്യകാരനും പൊതു വിദ്യഭ്യാസ വകുപ്പിനു കീഴിൽ പ്രവർത്തിക്കുന്ന ഐടി@സ്കൂൾ പദ്ധതിയുടെ എക്സിക്യൂട്ടീവ് ഡയറക്ടറുമാണ് കെ.അൻ‌വർ‌ സാദത്ത്. 
1973 സെപ്‌തംബർ 24-ന്‌ മലപ്പുറം ജില്ലയിലെ കരുവാരക്കുണ്ടിൽ ജനിച്ചു. പാലക്കാട്‌ ഗവ.വിക്‌ടോറിയ കോളേജിൽനിന്ന്‌ ഫിസിക്‌സിൽ ബിരുദവും, തിരുവനന്തപുരം ഗവ.എഞ്ചിനീയറിങ്ങ്‌ കോളേജിൽനിന്നും എം.സി.എ.യും നേടി. ആനുകാലികങ്ങളിൽ വിവര സാങ്കേതികവിദ്യയുമായി ബന്ധപ്പെട്ട പംക്തികൾ കൈകാര്യം ചെയ്‌തുവരുന്നു. തിരുവനന്തപുരത്തുളള ഇലക്‌ട്രോണിക്‌സ്‌ റിസർച്ച്‌ ആന്റ്‌ ഡവലപ്‌മെന്റ്‌ സെന്റർ, ഇൻഫർമേഷൻ കേരള മിഷൻ എന്നീ സ്ഥാപനങ്ങളിലും ‘അക്ഷയ’ ഐ.ടി. പദ്ധതിയിലും പ്രവർത്തിച്ചിട്ടുണ്ട്‌. 
കൊച്ചിൻ യൂണിവേഴ്സിറ്റി ഓഫ് സയൻസ് ആൻഡ് ടെൿനോളജിയിലെ (കുസാറ്റ് ) സിൻഡിക്കേറ്റ് (ഐടി വിദഗ്ദ്ധൻ) അംഗമാണ്.



</doc>
<doc id="124851" url="https://ml.wikipedia.org/wiki?curid=124851" title="മലയാളത്തിലെ ആഴ്ചപ്പതിപ്പുകൾ">
മലയാളത്തിലെ ആഴ്ചപ്പതിപ്പുകൾ

ഏഴു ദിവസത്തിൽ ഒരിക്കൽ‌ പുറത്തുവരുന്ന പ്രസിദ്ധീകരണമാണ് വാരിക അഥവാ ആഴ്ചപ്പതിപ്പ്. പത്രങ്ങളുടെ കൂടെ സൗജന്യമായോ ചുരുങ്ങിയ അധികനിരക്കിലോ ഏഴു ദിവസത്തിലൊരിക്കൽ‌ നൽ‌കുന്ന പ്രസിദ്ധീകരണങ്ങളെ ഈ ഗണത്തിൽ പെടുത്താറില്ല. രജിസ്ട്രാർ‌ ഓഫ് ന്യൂസ്പേപ്പേഴ്സ് ഇന്ത്യയുടെ നിബന്ധനകൾ‌ക്കും അനുമതിക്കും വിധേയമായാണ് അച്ചടിച്ച വാരികകൾ‌ പ്രസിദ്ധീകരിക്കുന്നത്.

ഗൃഹശോഭ
കഥ





</doc>
<doc id="124869" url="https://ml.wikipedia.org/wiki?curid=124869" title="മീഡിയ പോർട്ടൽ">
മീഡിയ പോർട്ടൽ

മീഡിയ പോർട്ടൽ 10-ഫൂട്ട് യുസർ ഇൻറർഫേസോടുകൂടിയ ഒരു സ്വതന്ത്ര മീഡിയ സെൻറർ സോഫ്റ്റ്വെയറാണ്. ഇതൊരു ഡിജിറ്റൽ പേഴ്സണൽ വീഡിയോ റെക്കോർഡർ ആയി പ്രവർത്തിക്കുന്നു.




</doc>
<doc id="124881" url="https://ml.wikipedia.org/wiki?curid=124881" title="ഖാലിദിയ മാൾ">
ഖാലിദിയ മാൾ

യുണൈറ്റഡ് അറബ് എമിറേറ്റ്സിന്റെ തലസ്ഥാനമായ അബുദാബിയിലെ ഏറ്റവും പ്രധാനപ്പെട്ട ഷോപ്പിങ് മാളുകളിൽ ഒന്നാണ് ഖാലിദിയ മാൾ. അബുദാബിയിലെ ജനസാന്ദ്രത കൂടിയ പാർപ്പിട പ്രദേശമായ അൽ-ഖാലിദിയയിലാണ്‌ മാൾ നിലകൊള്ളുന്നത്. ലുലു ഹൈപ്പർ മാർക്കറ്റിന്റേതടക്കം 160 സ്റ്റോറുൾ ഉണ്ട് ഇവിടെ. 86,000 സ്ക്വയർ മീറ്റർ വിസ്തീർണ്ണമുള്ള ഖാലിദിയ മാൾ 2007 ജനുവരിയിൽ പ്രവർത്തനമാരംഭിച്ചു. എം.കെ ഗ്രൂപ്പാണ്‌ ഷോപ്പിംഗ് മാളിന്റെ നടത്തിപ്പുകാർ.


</doc>
<doc id="124898" url="https://ml.wikipedia.org/wiki?curid=124898" title="സത്യം ശിവം സുന്ദരം (മലയാളചലച്ചിത്രം)">
സത്യം ശിവം സുന്ദരം (മലയാളചലച്ചിത്രം)

റാഫി മെക്കാർട്ടിന്റെ സംവിധാനത്തിൽ കുഞ്ചാക്കോ ബോബൻ, ബാലചന്ദ്രമേനോൻ, കൊച്ചിൻ ഹനീഫ, അശ്വതി മേനോൻ എന്നിവർ പ്രധാനവേഷങ്ങളിലഭിനയിച്ച് 2000-ൽ പുറത്തിറങ്ങിയ ഒരു മലയാളചലച്ചിത്രമാണ് സത്യം ശിവം സുന്ദരം. ഛായാഗ്രാഹകൻ രവിവർമ്മന്റെ ആദ്യ ചിത്രമായിരുന്നു ഇത്. കോക്കേഴ്സ് ഫിലിംസിന്റെ ബാനറിൽ സിയാദ് കോക്കർ നിർമ്മിച്ച ഈ ചിത്രം കോക്കേഴ്സ്, അനുപമ റിലീസ് എന്നിവർ ചേർന്നാണ് വിതരണം ചെയ്തത്. കഥ, തിരക്കഥ, സംഭാഷണം എന്നിവ നിർവ്വഹിച്ചത് റാഫി മെക്കാർട്ടിൻ ആണ്.

കൈതപ്രം ദാമോദരൻ നമ്പൂതിരി എഴുതിയ ഗാനങ്ങൾക്ക് സംഗീതം പകർന്നത് വിദ്യാസാഗർ ആണ്. ഗാനങ്ങൾ ജോണി സാഗരിഗ വിപണനം ചെയ്തിരിക്കുന്നു.




</doc>
<doc id="124927" url="https://ml.wikipedia.org/wiki?curid=124927" title="അക്രമാസക്ത ദേശീയത">
അക്രമാസക്ത ദേശീയത

അന്യരാഷ്ട്രങ്ങളോടോ അന്യദേശീയ ജനവിഭാഗങ്ങളോടോ സ്വന്തം രാഷ്ട്രത്തിനകത്തുതന്നെയുള്ള മത-സാംസ്കാരിക-വംശീയ ന്യൂനപക്ഷങ്ങളോടോ അസഹിഷ്ണുതയും അക്രമാസക്തതയും പ്രകടിപ്പിക്കുന്ന മനോഭാവവും നയവും. ഇംഗ്ളീഷിലെ "നാഷനാലിറ്റിക്കും" "നാഷനലിസത്തിനും" തൽസമമായിട്ടാണ് ദേശീയതയും ദേശീയ വാദവും മലയാളത്തിൽ ഉപയോഗിച്ചുവരുന്നതെങ്കിലും "നേഷൻ" എന്ന പദത്തിന് "ദേശം" എന്ന് ഉപയോഗിക്കുക പതിവില്ല. അതുകൊണ്ട് ഇംഗ്ളീഷിലെ "സ്റ്റേറ്റ്" (ഭരണകൂടം, സംസ്ഥാനമല്ല) എന്നതിന് രാഷ്ട്രം എന്നും "കണ്ട്രി" എന്നതിന് രാജ്യം എന്നും ഇവിടെ പ്രയോഗിക്കുന്നു.

ദേശ-രാഷ്ട്രം (നേഷൻ സ്റ്റേറ്റ്) ദേശീയവാദം എന്നീ പ്രയോഗങ്ങൾ ഇന്ന് സർവസാധാരണമാണെങ്കിലും രാഷ്ട്രീയ വ്യവഹാരത്തിലും നയതന്ത്രനടപടികളിലും ഇവയ്ക്ക് മുൻതൂക്കം കിട്ടിയത് യൂറോപ്പിൽ 18-ം ശതകത്തിന്റെ അവസാനവും 19-ം ശതകത്തിന്റെ ആദ്യവും ആണ്. വിശുദ്ധ റോമാ സാമ്രാജ്യം, ആസ്ത്രോ-ഹംഗേറിയൻ സാമ്രാജ്യം മുതലായവയുടെ തകർച്ചയും അതേ തുടർന്ന് നിലവിൽവന്ന ദേശ-രാഷ്ട്രങ്ങളും അനേകം ചെറുഘടകങ്ങളായി വിഭജിച്ചുകിടന്നിരുന്ന ജർമനിയും ഇറ്റലിയും ഏകീകൃതമായ ദേശ-രാഷ്ട്രങ്ങളായി വളർന്നതുമെല്ലാമാണ് ഈ ചരിത്രപ്രതിഭാസത്തിന് പ്രേരകമായി ഭവിച്ചത്. ഈ രാഷ്ട്രീയ പ്രതിഭാസത്തിനുള്ള ആന്തരിക പ്രചോദനം വ്യാവസായികവിപ്ളവത്തെ തുടർന്ന് വളർന്നുവന്ന പുത്തൻ മുതലാളിത്ത ശക്തികൾക്ക് സ്വച്ഛന്ദമായി വളരാനുള്ള സാഹചര്യം ഒരുക്കത്തക്കവിധം പഴയ നാടുവാഴിത്ത വ്യവസ്ഥ തകരാൻ തുടങ്ങിയതായിരുന്നു. അങ്ങനെ യൂറോപ്പിന്റെ ആധുനികതയിലേക്കുള്ള കുതിപ്പിന്റെ ഒരു ഘടകമായിരുന്നു ദേശീയത. പാശ്ചാത്യ സാമ്രാജ്യത്വത്തിനെതിരെ ഏഷ്യയിലും ആഫ്രിക്കയിലും ഉയർന്നുവന്ന പ്രക്ഷോഭങ്ങളുടെ പ്രത്യയശാസ്ത്രപരമായ അടിത്തറയും ദേശീയതയായിരുന്നു. മാനവപുരോഗതിക്ക് ആവേഗം നൽകിയ ഈ ദേശീയതയെ ലിബറൽ എന്നോ ജനകീയമെന്നോ വിശേഷിപ്പിക്കാം.

ഭാഷ, ചരിത്രം, പാരമ്പര്യം, സംസ്കാരം, മതം തുടങ്ങിയ ഘടകങ്ങൾ വേറിട്ടോ ഒന്നിച്ചോ ദേശീയാവബോധത്തിന് നിദാനമായി കണക്കാക്കപ്പെട്ടിട്ടുണ്ട്. എങ്കിലും ഇവയിലെല്ലാം വൈവിധ്യമില്ലാത്ത രാഷ്ട്രങ്ങൾ ഇക്കാലത്ത് തുലോം വിരളമാകയാൽ ചരിത്രത്താൽ രൂപീകരിക്കപ്പെട്ട ഒരു "പൊളിറ്റിക്കൽ കമ്യൂണിറ്റി" അഥവാ "രാഷ്ട്രീയ സമൂഹമാണ്" ദേശ-രാഷ്ട്രവും അതിന്റെ പ്രത്യയശാസ്ത്രാടിത്തറയായ ദേശീയതയും എന്ന് പറയുന്നതാവും കൂടുതൽ ശരി. പൊതുവായ ജീവിതാനുഭവ(ലിവ്ഡ് എക്പീരിയൻസ്)ത്താൽ പ്രേരിതമായ കൂട്ടായ രാഷ്ട്രനിർമ്മാണയത്നം, അത്രതന്നെ അഭികാമ്യമല്ലാത്ത അതിർത്തി വികസന ശ്രമം തുടങ്ങിയവ പ്രധാനം ചെയ്യുന്ന മനോഭാവത്താൽ ബന്ധിതമായ ഒരു രാഷ്ട്രീയ സമൂഹമാണ് ആധുനിക ദേശ-രാഷ്ട്രം. ഒരു "സാങ്കല്പിക രാഷ്ട്രീയ" (imagined political community) സമൂഹം എന്നാണ് ബ്രിട്ടിഷ് ചിന്തകനായ ബനഡിക്ട് ആൻഡേഴ്സൺ ദേശ-രാഷ്ട്രത്തെ നിർവചിക്കുന്നത്. ഒന്നാം ലോകയുദ്ധത്തിന് ശേഷം 1919-ൽ 42 രാഷ്ട്രങ്ങളുടെ പ്രതിനിധികൾ പാരിസിൽ യോഗം ചേർന്ന് ഭാവിയിൽ യുദ്ധങ്ങൾ ഒഴിവാക്കാനും സുസ്ഥിര സമാധാനം സ്ഥാപിക്കാനും ലീഗ് ഒഫ് നേഷൻസ് അഥവാ സർവരാജ്യസഖ്യം സ്ഥാപിച്ചതോടെ അതിന്റെ പ്രയാണപത്രം (കവനന്റ്) മേൽ വിവരിച്ച രീതിയിലുള്ള ദേശ-രാഷ്ട്രങ്ങളെ സ്വതന്ത്രപരമാധികാര രാഷ്ട്രീയ ഘടകങ്ങളായി അംഗീകരിക്കുകയുണ്ടായി. തുടർന്ന് ദേശീയതയേയും ദേശീയവാദത്തെയും സംബന്ധിച്ച ഈ ധാരണ സാർവദേശീയ രംഗത്ത് സുപ്രതിഷ്ഠിതമായി എന്നു പറായാം.

ഈ ജനകീയ അഥവാ ലിബറൽ ദേശീയതയിൽ നിന്ന് തികച്ചും വ്യത്യസ്തവും ഒരുപക്ഷേ നേർവിപരീതവുമാണ് അക്രമാസക്തദേശീയത. ചില പണ്ഡിതർ ഇതിനെ ലിബറൽ ദേശീയതയ്ക്ക് വിപരീതമായി "ഇന്റഗ്രൽ" (Integral) "ദേശീയത" എന്നും വ്യവഛേദിക്കാറുണ്ട്. ഈ അക്രമാസക്ത ദേശീയതയെ സൂചിപ്പിക്കുന്ന മറ്റുചില പദങ്ങൾകൂടി പ്രചാരത്തിലുണ്ട്: ഷോവിനിസം, ജിംഗോയിസം, സെനോഫോബിയ എന്നിവ അവയുടെ തൽസമം എന്ന് പറഞ്ഞുകൂടെങ്കിലും ഫലത്തിൽ അതേ കർത്തവ്യങ്ങൾ തന്നെ നിർവഹിക്കുന്ന ആന്റി സെമിറ്റിസവും ഫണ്ടമെന്റലിസവും ഈ അർത്ഥത്തിൽ പരിഗണിക്കാവുന്നതാണ്.

അസഹിഷ്ണുതയും അക്രമാസക്തതയും കലർന്ന അതിരു കവിഞ്ഞ ദേശാഭിമാനവും അതിന്റെ ഫലമായി മറ്റു ദേശങ്ങളോടും സ്വന്തം ദേശത്തിലെ തന്നെ വ്യത്യസ്ത മനസ്ക്കരോടും പ്രകടിപ്പിക്കുന്ന വിദ്വേഷ ഭാവവും സൂചിപ്പിക്കുന്ന ഈ പദം ഫ്രഞ്ചുകാരനായ നിക്കോളാസ് ഷോവിനിൽ നിന്നാണ് രൂപംകൊണ്ടത്. നെപ്പോളിയൻ ബോണപ്പാർട്ടിന്റെ കീഴിൽ ഒരു സൈനികൻ ആയിരുന്ന ഷോവിൻ നെപ്പോളിയൻ നയിച്ച ആക്രമണ യുദ്ധങ്ങളിൽ പതിനേഴ് തവണ മുറിവേറ്റിട്ടും തന്റെ ചക്രവർത്തിയോടും രാഷ്ട്രത്തോടും ഉള്ള കൂറ് അഭംഗുരം തുടർന്നു.

ബ്രിട്ടനിൽ രൂപം കൊണ്ട ഈ പദം 1878-ൽ പ്രധാനമന്ത്രി ബെഞ്ചമിൻ ഡിസ്രേലിയുടെ കാലത്ത് ബാൾക്കൻ പ്രതിസന്ധി പരിഹരിക്കാൻ എന്ന പേരിൽ സൈന്യത്തെ നിയോഗിക്കണമെന്ന ശക്തമായ വാദം പ്രചരിപ്പിക്കാൻ അന്ന് പ്രചാരത്തിൽ വന്ന ഒരു നാടൻ ഈരടിയിൽ നിന്ന് ഉരുത്തിരിഞ്ഞതാണ്. അക്രമാസക്തമായ ദേശീയ മഹത്ത്വകാംക്ഷയും അപരരോടുള്ള പുച്ഛവുമാണ് ഈ വികാരത്തിന്റെ അന്തർധാര.

അന്യൻ അഥവാ അപരിചിതൻ എന്നും വിദേശി എന്നും വിവർത്തനം ചെയ്യാവുന്ന സെനോൻ (xenon) എന്ന ഗ്രീക് പദത്തിൽ നിന്നാണ് ഈ പ്രയോഗത്തിന്റെ നിഷ്പത്തി. ഫോബിയ (phobia) എന്നാൽ ഭീതി എന്നും വെറുപ്പ് എന്നും അർത്ഥം. അപരിചിതരോടും വിദേശികളായി തെറ്റോ ശരിയോ ആയി പരിഗണിക്കുന്നവരോടും ഉള്ള വിദ്വേഷകലുഷിതമായ മനോഭാവമാണ് സെനോഫോബിയ.

പുണ്യഗ്രന്ഥങ്ങളുടെ ആന്തരാർഥങ്ങൾ അവഗണിക്കുകയും അക്ഷരാർഥത്തെ മുറുകെ പിടിച്ച് പണ്ടത്തെ മിത്തുകളെയും മുൻവിധികളെയും ആധാരമാക്കി വിജ്ഞാനവിതരണവും വിദ്യാഭ്യാസവും എല്ലാം അതനുസരിച്ചാകണം എന്നു വാദിക്കുകയും ചെയ്ത അമേരിക്കൻ ഐക്യനാടുകളിലെ ചില പ്രോട്ടസ്റ്റന്റ് മതാധികാരികൾ 20-ം ശതകത്തിന്റെ ആദ്യം ആരംഭിച്ച ഫണ്ടമെന്റലിസ്റ്റ് പ്രവണത ഇപ്പോൾ മിക്കമതങ്ങളിലേക്കും വ്യാപിച്ചിട്ടുണ്ട്. അൽ-ഖയ്ദ തുടങ്ങിയ മുസ്ളിങ്ങൾ ഭീകര പ്രസ്ഥാനങ്ങളുടെ പ്രത്യയശാസ്ത്രാടിത്തറ ഈ പ്രവണതയാണ്. ഇന്ത്യൻ ഭൂരിപക്ഷ മതവിഭാഗമായ ഹിന്ദുക്കളിലെ ഫണ്ടമെന്റലിസ്റ്റുകൾ മുസ്ലീം തുടങ്ങിയ ന്യൂനപക്ഷങ്ങൾക്കെതിരെ ഫണ്ടമെന്റലിസത്തെ ആശ്രയിച്ചാണ് കലഹവും കലാപവും നടത്തുന്നത്. അഫ്ഘാനിസ്താനിലെ താലിബാൻ, ഫണ്ടമെന്റലിസ്റ്റ് രാഷ്ട്രീയ പ്രവണതയുടെ മാതൃകയാണ്. പലസ്തീനിൽ അറബികൾക്ക് എതിരെ യഹൂദ ഫണ്ടമെന്റലിസം (സിയോണിസം Zionism) അതിക്രമം പ്രവർത്തിക്കുമ്പോൾ അതിനുള്ള പ്രതികരണം എന്ന നിലയിൽ മുസ്ളിം ഫണ്ടമെന്റലിസ്റ്റുകൾ ഹമാസ്, ഇസ്ളാമിക് ജിഹാദ് തുടങ്ങിയവയെ അക്രമോപാധികളായി ഉപയോഗപ്പെടുത്തുന്നു.

പടിഞ്ഞാറൻ നാടുകളിൽ യാഥാസ്ഥിതിക ക്രിസ്തുമത ഭ്രാന്തന്മാർ സഹസ്രാബ്ദങ്ങളായി യഹൂദരാണ് ക്രിസ്തുവിനെ കുരിശിൽ തറച്ചവർ എന്ന് വിശ്വസിച്ച്, അവരോട് ശത്രുതയോടുകൂടി പെരുമാറിയിരുന്ന മനോഭാവമാണ് ആന്റി-സെമിറ്റിസം. അറബികളെയും യഹൂദരെയും അവരുടെ ഭാഷകളെയും സെമിറ്റിക് എന്ന് വിശേഷിപ്പിച്ച് വരുന്നു. 1920-കളിൽ ജർമനിയിൽ നാസിസവും ഇറ്റലിയിൽ ഫാസിസവും വളർന്ന് വന്നതോടെയാണ് യൂറോപ്പിലെ പരമ്പരാഗതമായ ആന്റി സെമിറ്റിക് വിദ്വേഷം ഉച്ചകോടിയിലെത്തിയതും യഹൂദർ വൻതോതിൽ പീഡനത്തിനും കൂട്ടക്കൊലയ്ക്കും ഇരകളാവുകയും ചെയ്തത്. ഇവിടെ റേസിസം അഥവാ വംശീയ വാദവും അക്രമാസക്ത ദേശീയവാദവും സമന്വയിക്കുന്നു. യഥാർഥ ജർമൻകാർ ഉന്നത വംശജരായ ആര്യന്മാർ ആണെന്നും യഹൂദർ ആര്യവിരുദ്ധരായ കീഴാളർ ആണെന്നും നാസി അഥവാ നാഷണൽ സോഷ്യലിസ്റ്റ് നേതാവ് അഡോൾഫ് ഹിറ്റ്ലറും മറ്റും സിദ്ധാന്തിച്ചു.

മേൽ വിവരിച്ച പ്രകാരം അക്രമാസക്ത ദേശീയതയ്ക്ക് ഒരു നീണ്ട ചരിത്രം ഉണ്ടെങ്കിലും 21-ം ശതകത്തിൽ അതിന്റെ മുഖ്യ സൈദ്ധാന്തികരും പ്രയോക്താക്കളും നവ നാസികളും നവഫാസിസ്റ്റുകളും മതമൌലികതാവാദികളും വിവിധ വിഭാഗങ്ങളിൽപ്പെട്ട ഭീകരവാദി സംഘങ്ങളുമാണ്. 2002-ൽ ഇറാഖിനെതിരെ യുദ്ധം പ്രഖ്യാപിച്ച സന്ദർഭത്തിൽ ഇതൊരു പുതിയ ക്രൂസേഡ് (കുരിശുയുദ്ധം) ആണെന്ന യു.എസ്. പ്രസിഡന്റ് ജോർജ് ഡബ്ള്യു ബുഷിന്റെ പ്രസ്താവന പിന്നീട് തിരുത്തിയെങ്കിലും അതിൽ നിഴലിക്കുന്നതും, 2001 സെപ്. 11-ന് അമേരിക്കയ്ക്ക് എതിരെ ഭീകരാക്രമണം നടത്തിയ ഉസാമാ ബിൻ ലാദന്റെ അൽ-ഖായ്ദ പ്രഖ്യാപനങ്ങളിൽ മാറ്റൊലി കൊള്ളുന്നതും അക്രമാസക്ത ദേശീയത തന്നെയാണ്. ഇന്ത്യയിൽ 1992 ഡി. 6-ലെ അയോധ്യ ബാബറി മസ്ജിദ് ധ്വംസനത്തിലേക്ക് വഴിവച്ച പ്രവർത്തനങ്ങളുടെ അടിസ്ഥാനമായി ഹിന്ദുത്വവാദികൾ മുന്നോട്ടു വയ്ക്കുന്ന കൾച്ചറൽ നാഷണലിസം അഥവാ സാംസ്കാരിക ദേശീയതയും അക്രമാസക്ത ദേശീയതയുടെ രൂപം തന്നെയാണ്.

അക്രമാസക്ത ദേശീയതയുടെ മറ്റൊരു രൂപം, സുഘടിതമായ രാഷ്ട്രങ്ങളിലെ പ്രാദേശിക വിഘടന വാദ പ്രസ്ഥാനങ്ങളാണ്. ഈ വിഘടനവാദ പ്രസ്ഥാനങ്ങൾക്ക് പ്രചോദനം നല്കുന്ന ന്യായമായ സാംസ്കാരിക ന്യൂനപക്ഷ താത്പര്യങ്ങളും സാമ്പത്തിക വികസനകാര്യത്തിൽ കേന്ദ്രീകൃത സർക്കാരുകൾ കൈക്കൊള്ളുന്ന അവഗണനയും അസമമായ വികസനം മൂലമുള്ള അസംതൃപ്തിയും മറ്റും ഉണ്ടെന്ന കാര്യം വിസ്മരിക്കരുത്. അതുകൊണ്ട് അത്തരം ന്യൂനപക്ഷ പ്രാദേശിക വിഭാഗങ്ങൾക്ക് (ഭാഷ, എത്നിസിറ്റി, ഭൂമിശാസ്ത്രപരമായി മുഖ്യധാരയിൽ നിന്നകന്നുള്ള സ്ഥാനം മുതലായവ മൂലമുള്ള പ്രത്യേകതകൾ) കഴിയുന്നത്ര സ്വയം ഭരണാവകാശങ്ങൾ നൽകുകയും വികസന സൗകര്യങ്ങൾ നൽകുകയും വേണം എന്നത് നിഷേധിക്കത്തക്കതല്ല. ഇപ്രകാരം അവഗണിക്കപ്പെടുന്നവരിൽ വിവിധ രാജ്യങ്ങളിലെ ആദിവാസികളും പെടുന്നു. ഇന്ത്യയിലെ ആദിവാസികളും ലാറ്റിൻ അമേരിക്കയിലെ റെഡ് ഇന്ത്യൻ വംശജരും പാകിസ്താനിലെ ബലൂച്ചികളും മറ്റും ഇതിൽപ്പെടുന്നു. ശ്രീലങ്കയിലെ തമിഴർ മറ്റൊരു ഉദാഹരണമാണ്.

ഇപ്രകാരം ന്യായമായ അവകാശങ്ങളേയും മറ്റും മുൻനിർത്തി അധികാര മോഹികളായ രാഷ്ട്രീയ നേതാക്കൾ കുത്തിപ്പൊക്കുന്ന പ്രസ്ഥാനങ്ങൾ പലയിടത്തും അക്രമാസക്ത ദേശീയതയായി തലയുയർത്തുന്നുണ്ട്. ശ്രീലങ്കയിലെ തമിഴ് പ്രശ്നം, സ്പെയിനിലെ ബാസ് തർക്കം, റഷ്യയിലെ ചെച്നിയ, മ്യാന്മാറിലെ കരേൻ തുടങ്ങിയവ അക്രമത്തിലേക്ക് നീങ്ങിക്കഴിഞ്ഞ ദേശീയതയുടെ ഉദാഹരണങ്ങളാണെങ്കിൽ ഇനിയും അക്രമത്തിൽ എത്തിക്കഴിഞ്ഞിട്ടില്ലാത്ത ഉപദേശീയതയുടെ ഉദാഹരണങ്ങളാണ് ബ്രിട്ടണിലെ വെയിൽസിലും സ്കോട്ട്ലൻഡിലും തല ഉയർത്തുന്ന ദേശീയ വികാരങ്ങൾ. ആഫ്രിക്കയിൽ ഗോത്രവർഗനിലയിൽ നിന്നും വളരെ ഉയർന്നിട്ടില്ലാത്ത പല രാഷ്ട്രങ്ങളിലും ഈ പ്രവണത അക്രമാസക്തമായി തീർന്നിരിക്കുന്നു. എത്യോപ്യയിൽ നിന്ന് എറിട്രിയ വിട്ടുപോയതും റുവാണ്ടയും ബറൂണ്ടിയും രണ്ടായി പിരിഞ്ഞതും, തത്ക്കാലത്തേക്ക് കെട്ടടങ്ങിയ നൈജീരിയയിലെ ബയാഫ്രാ കലാപവും ചെക്കസ്ലോവാക്കിയയുടെ പിളർപ്പും, ബാൾക്കൻ പ്രദേശത്തെ പഴയ യുഗോസ്ലോവ്യയുടെ തകർച്ചയെ തുടർന്ന് ഇപ്പോഴും തുടരുന്ന സംഘർഷങ്ങളും മറ്റും ഉദാഹരണം. പശ്ചിമേഷ്യയിൽ ഇറാഖിലും തുർക്കിയിലും മറ്റുമായി ചിതറിക്കിടക്കുന്ന ഖുർദുകളുടെ രാഷ്ട്രത്തിനു വേണ്ടിയുള്ള സമരവും അഫ്ഘാനിസ്താനിലെ ഉസ്ബെക്ക്, പുഷ്തു തർക്കങ്ങളും എല്ലാം ഈ പ്രവണതയുടെ ബഹിർസ്ഫുരണങ്ങളാണ്.

ഇന്ത്യയിൽ 20-ം ശതകത്തിന്റെ ആദ്യ ദശകമാരംഭിക്കുമ്പോഴേക്കും കുറെയൊക്കെ മന്ദീഭവിച്ചു എങ്കിലും ഇന്ത്യയും അക്രമാസക്തദേശീയതയുടെ വിഘടനവാദ രൂപങ്ങളിൽ നിന്ന് തികച്ചും വിമുക്തമല്ല. ജമ്മുകാശ്മീരിലും നാഗാലൻഡിലും തമിഴ്നാട്ടിലുമാണ് സ്വാതന്ത്ര്യാനന്തര കാലത്തെ ആദ്യദശകത്തിൽ തന്നെ വിഘടനവാദം പൊട്ടിപ്പുറപ്പെട്ടത്. ദ്രാവിഡസ്ഥാനുവേണ്ടി ഇന്നത്തെ വിവിധ ദ്രാവിഡകക്ഷികളുടെ (ദ്രാവിഡ കഴകം, ദ്രാവിഡ മുന്നേറ്റകഴകം, അഖിലേന്ത്യാ അണ്ണാ ദ്രാവിഡ കഴകം, ദ്രാവിഡ മറുമലർച്ചി കഴകം എന്നിങ്ങനെ) മാതൃസംഘടനയായിരുന്ന ഇ.വി. രാമസ്വാമി നായ്ക്കരുടെ ദ്രാവിഡകഴകം 1960-കൾ വരെ വാദിച്ചിരുന്നു എങ്കിലും ഇപ്പോൾ ആ പ്രസ്ഥാനം കെട്ടടങ്ങിയിരിക്കുന്നു. ഇപ്പോൾ ഹിന്ദി രാഷ്ട്രഭാഷയായി പ്രഖ്യാപിക്കുന്നതിനോടുള്ള എതിർപ്പിൽ അത് ഒതുങ്ങിനിൽക്കുന്നു. ജമ്മുകാശ്മീരിൽ വിഘടനവാദം ഇപ്പോഴും കുറെയൊക്കെ നിലനിൽക്കുന്നു. നാഗാലൻഡ് വിഘടനവാദം നാഗാലാൻഡ് സംസ്ഥാന രൂപീകരണത്തോടെ ദുർബലപ്പെട്ടെങ്കിലും ബോഡോ തുടങ്ങിയ ചില ഗോത്രവർഗക്കാർ വിഘടനവാദ പ്രവർത്തനങ്ങൾ ശക്തിപ്പെടുത്തിയിട്ടുണ്ട്. മണിപ്പൂരിലും വിഘടനവാദികൾ സജീവമാണ്.

സ്വാതന്ത്ര്യസമരത്തിന്റെ അന്ത്യനാളുകളിൽ മുസ്ലീംലീഗ് ദ്വിരാഷ്ട്ര സിദ്ധാന്തം ഉന്നയിക്കുകയും പാകിസ്താൻ പ്രശ്നം സജീവമാക്കുകയും ചെയ്തപ്പോൾ പഞ്ചാബ് കേന്ദ്രമായി പ്രവർത്തിച്ചിരുന്ന അകാലിദൾ തുടങ്ങിയ സിക്ക് സംഘടനകൾ ഒരു സ്വതന്ത്ര സിക്ക് രാഷ്ട്രത്തിനുവേണ്ടി ശബ്ദമുയർത്തി. "പഞ്ചാബ് സുബ" എന്നാണ് അവരുടെ സ്വതന്ത്രരാഷ്ട്രസങ്കല്പം അറിയപ്പെട്ടിരുന്നത്. ഇന്ത്യാവിഭജനത്തിന്റെ ഭാഗമായി പഞ്ചാബ് കിഴക്കും പടിഞ്ഞാറുമായി വിഭജിക്കപ്പെടുകയും ഭീകരമായ കൂട്ടക്കൊലയും രക്തച്ചൊരിച്ചിലും അഭയാർഥി പ്രവാഹവും നടക്കുകയും ചെയ്തതോടെ സിക്ക് സ്വതന്ത്രരാഷ്ട്രവാദം മങ്ങിപ്പോയി. എന്നാൽ അടിയന്തരാവസ്ഥക്ക് ശേഷം ഉണ്ടായ അവ്യവസ്ഥിത സാഹചര്യത്തിൽ ഭിന്ദ്രൻവാലയുടെ നേതൃത്വത്തിൽ സിക്ക് തീവ്രവാദം രൂക്ഷമാവുകയും അമൃതസരസ്സിലെ സുവർണക്ഷേത്രം ഭിന്ദ്രൻവാലയുടെ ആസ്ഥാനവും ആയുധപ്പുരയുമാവുകയും ചെയ്തതോടെ വീണ്ടും അക്രമാസക്ത ദേശീയത സജീവമായി. പ്രധാനമന്ത്രി ഇന്ദിരാഗാന്ധിയുടെ നേതൃത്വത്തിൽ നടന്ന "ബ്ളൂസ്റ്റാർ ഓപ്പറേഷനിൽ" ഭിന്ദ്രൻവാല കൊല്ലപ്പെടുകയും ക്ഷേത്രം വിമോചിക്കപ്പെടുകയും ചെയ്തെങ്കിലും പഞ്ചാബിലാകെ സ്വതന്ത്ര സിക്ക് രാഷ്ട്രത്തിന് വേണ്ടിയുള്ള ഭീകരവാദ ഗ്രൂപ്പുകൾ വ്യാപിച്ചു. 1990-കളോടെ അത് കെട്ടടങ്ങി.എങ്കിലും ഇന്ത്യയുടെ വടക്കു പടിഞ്ഞാറൻ മേഖലയും വടക്കു കിഴക്കൻ മേഖലയും ഈ അനാരോഗ്യ പ്രവണതയിൽ നിന്ന് പൂർണമായി വിമുക്തമെന്നു പറയാറായിട്ടില്ല.



</doc>
<doc id="124949" url="https://ml.wikipedia.org/wiki?curid=124949" title="ഐ.പി. ക്യാമറ">
ഐ.പി. ക്യാമറ

പഴയതരം ക്ലോസ്‌ഡ് സർക്യൂട്ട് ക്യാമറകളെ അപേക്ഷിച്ച് ഒട്ടനവധി മേന്മകളുള്ള ക്യാമറാരൂപമാണ് ഐ.പി ക്യാമറ (ഇന്റർനെറ്റ് പ്രോട്ടോക്കോൾ ക്യാമറ) അഥവാ നെറ്റ്ക്യാം. പേര് സൂചിപ്പിക്കുന്നതു പോലെ ഇന്റർനെറ്റ് പ്രോട്ടോക്കോൾ മുഖേന ഇന്റർനെറ്റിൽ നിന്നോ കമ്പ്യൂട്ടർ ശൃംഖലയിൽ നിന്നോ ഡാറ്റ സ്വീകരിക്കുവാനും അയയ്ക്കാനും ഐ.പി. ക്യാമറയ്ക്ക് സാധിക്കും. ക്യാമറ ഒരു ഐ.പി. ശൃംഖലയിൽ ബന്ധിപ്പിക്കുകയാണെങ്കിൽ ലോകത്തെവിടെ നിന്നും ഇന്റർനെറ്റ് മുഖേന ക്യാമറയിൽ നിന്നുമുള്ള ദൃശ്യങ്ങൾ വീക്ഷിക്കുവാൻ സാധിക്കുന്നതാണ്‌. പ്രധാനമായും സുരക്ഷാആവശ്യങ്ങൾക്കാണ് ഐ.പി. ക്യാമറ ഉപയോഗിക്കുന്നത്


</doc>
<doc id="125003" url="https://ml.wikipedia.org/wiki?curid=125003" title="ഒരു വൈദികന്റെ ഹൃദയമിതാ">
ഒരു വൈദികന്റെ ഹൃദയമിതാ

കേരളത്തിൽ, കത്തോലിക്കാ സന്യാസസമൂഹമായ വിൻസെൻഷ്യൻ സഭയിൽ പുരോഹിതനായിരുന്ന കെ.പി.ഷിബു, വൈദികർക്കിടയിലെ മൂല്യച്യുതിയെ സംബന്ധിച്ച ആരോപണങ്ങൾ ഉൾക്കൊള്ളിച്ച് എഴുതിയ ആത്മകഥാപരമായ ഗ്രന്ഥമാണ്‌ ഒരു വൈദികന്റെ ഹൃദയമിതാ. 13 വർഷം വൈദികാർത്ഥിയായും 11 വർഷം വൈദികനായും വിൻസെൻഷ്യൻ സഭയിൽ കഴിഞ്ഞ ഗ്രന്ഥകാരൻ 2010 മാർച്ച് മാസത്തിലാണ്‌ സഭ വിട്ടുപോയത്. പുരോഹിതർക്കും സന്യസ്ഥർക്കുമിടയിൽ ലൈംഗിക അരാജകത്വവും, ആഡംബരജീവിതവും, ധനാസക്തിയും, അധികാരാസക്തിയും കൊടികുത്തിവാഴുകയാണെന്നാണ്‌ ഈ ഗ്രന്ഥത്തിലെ മുഖ്യ ആരോപണം. സ്വവർഗ്ഗരതിയും നീലച്ചിത്രങ്ങളും സന്യാസഭവനങ്ങളുടെ ഭാഗമായി മാറിയെന്നും വൈദികരുടെ കുമ്പസാരത്തിൽ കിട്ടിയ വെളിപ്പെടുത്തലുകളിൽ നിന്ന് അവരിൽ 60 ശതമാനം പേരും വിധവകളോ, കന്യാസ്ത്രികളോ, സമാജവനിതകളോ, സാധാരണ സ്ത്രീവിശ്വാസികളോ പങ്കാളികളായ രതിസംഗമങ്ങളിലൂടെ കടന്നുപോയിട്ടുള്ളവാരാണെന്ന് അനുമാനിക്കാമെന്നും ഗ്രന്ഥകാരൻ പറയുന്നു. 160 പുറങ്ങളുള്ള ഈ കൃതി ആദ്യപതിപ്പിൽ നൂറു പ്രതികൾ മാത്രമാണിറങ്ങിയത്. ഗ്രന്ഥകാരൻ തന്നെയാണ്‌ പ്രസാധകൻ. കേരള സാഹിത്യ അക്കാദമി സെക്രട്ടറി പുരുഷൻ കടലുണ്ടി ആദ്യപതിപ്പിന്റെ പ്രകാശനകർമ്മം നിർ‌വഹിച്ച ഈ കൃതിയ്ക്ക് അവതാരിക എഴുതിയിരിക്കുന്നത് വേലായുധൻ ഇളയിടത്ത് ആണ്‌. 
മുൻ‌കന്യാസ്ത്രിയായ ജെസ്മിയുടെ "ആമേൻ: ഒരു കന്യാസ്ത്രിയുടെ ആത്മകഥ" എന്ന വിവാദപരമായ ഗ്രന്ഥത്തിന്റെ പ്രസിദ്ധീകരണത്തിന്‌ ഒരു വർഷത്തിനകം ഇറങ്ങുന്ന ഈ കൃതിയിൽ, കത്തോലിക്കാസഭയിലെ രഹസ്യകൂദാശയായ കുമ്പസാരത്തിൽ ഗ്രന്ഥകാരന്‌ കിട്ടിയതായി പറയപ്പെടുന്ന വിവരങ്ങളെ ആശ്രയിച്ചുള്ള വെളിപ്പെടുത്തലുകളെക്കുറിച്ച് പ്രതികരിച്ച സിറോ മലബാർ സഭയുടെ വക്താവ് ഫാദർ പോൾ തെലേക്കാട്ട്, "വിശ്വാസികളുടെ വിശ്വാസത്തെ ഒറ്റിക്കൊടുക്കാൻ തയ്യാറായ ഗ്രന്ഥകാരനെപ്പോലുള്ളവരും ജീവിക്കുകയും പ്രവർത്തിക്കുകയും ചെയ്യുന്ന പ്രസ്ഥാനമാണ്‌ സഭ" എന്ന് ഓർമ്മിപ്പിച്ചു. താൻ കുമ്പസാര രഹസ്യം വെളിപ്പെടുത്തിയിട്ടില്ലെന്ന് പറഞ്ഞ ഗ്രന്ഥകാരൻ, മറ്റ് വൈദികർ ഇത്തരം കാര്യങ്ങൾ പ്രസംഗങ്ങളിൽ തുറന്ന് പറയാറുള്ള കാര്യം ചൂണ്ടിക്കാട്ടി.

 "Unfortunately the Church is one in which people like him are also living and working... He has simply betrayed the trust of the faithful".


</doc>
<doc id="125015" url="https://ml.wikipedia.org/wiki?curid=125015" title="അഗസ്ത്യമല ജൈവ വൈവിധ്യമണ്ഡലം">
അഗസ്ത്യമല ജൈവ വൈവിധ്യമണ്ഡലം

പശ്ചിമഘട്ടത്തിന്റെ തെക്കേ അറ്റത്തു സ്ഥിതിചെയ്യുന്ന ജൈവവൈവിധ്യം നിറഞ്ഞ ഭൂപ്രദേശം. പ്രകൃതിജന്യമായ അതിരുകളാൽ ഈ പ്രദേശത്തിന്റെ നാലു ഭാഗവും സംരക്ഷിതമാണ്. പശ്ചിമഘട്ടത്തിന്റെ വാലറ്റമായ ഈ പർവതപ്രദേശത്താണ് അഗസ്ത്യമുടി അഥവാ അഗസ്ത്യകൂടം സ്ഥിതിചെയ്യുന്നത്. സമുദ്രനിരപ്പിൽനിന്നും സുമാർ 1,869 മീറ്റർ ഉയരമുള്ള ഈ പ്രദേശമാണ് അഗസ്ത്യവനം ബയോളജിക്കൽ പാർക്കിലെ ഏറ്റവും ഉയരംകൂടിയ സ്ഥലം. സിദ്ധവൈദ്യത്തിന്റെ പിതാവായി കണക്കാക്കുന്ന അഗസ്ത്യമുനി ഈ പർവതപ്രദേശത്ത് തപസ്സുചെയ്തിരുന്നതായാണ് ഐതിഹ്യം. ആയുർവേദത്തിലും ആധുനിക ചികിത്സയിലും ഉപയോഗിക്കുന്ന ഒട്ടനവധി ഔഷധസസ്യങ്ങൾ ഈ പ്രദേശത്തുനിന്നും ശാസ്ത്രജ്ഞർ കണ്ടെത്തിയിട്ടുണ്ട്. നിരവധി അപൂർവയിനം ജന്തുക്കളുടെ ആവാസകേന്ദ്രവുമാണ് ഈ പ്രദേശം. ഈ പ്രദേശത്തിന്റെ പ്രാധാന്യം മനസ്സിലാക്കി ഇവിടെയുള്ള ജൈവവൈവിധ്യത്തിന്റെ സമുദ്ധാരണവും അവയുടെ സംരക്ഷണവും ലക്ഷ്യമാക്കി ഭാരതസർക്കാർ ഈ അടുത്തകാലത്തായി അഗസ്ത്യമലയേയും പരിസരപ്രദേശത്തേയും ഉൾപ്പെടുത്തി അഗസ്ത്യവനം ബയോളജിക്കൽ പാർക്കായി പ്രഖ്യാപിക്കുകയുണ്ടായി. 2016 ൽ UNESCO, ലോക ജൈവ മണ്ഡല സംവരണ മേഖല ശൃംഖലയിൽ അഗസ്ത്യവനം ബയോളജിക്കൽ പാർക്ക് ഉൾപ്പെടുത്തി .

ഏകദേശം 3500 ച.കി.മീ. ആണ് അഗസ്ത്യവനം ബയോളജിക്കൽ പാർക്കിന്റെ വിസ്തീർണം. അനേകം കുന്നുകളും, സമതലങ്ങളും, പുൽമേടുകളും ചോലവനങ്ങളും ചേർന്ന ഈ പ്രദേശം രേഖാ. 775' നും 77 4' നും അക്ഷാ. 8 20' നും 850' നും ഇടയിലായി സ്ഥിതിചെയ്യുന്നു. ആര്യങ്കാവ് ചുരത്തിന് തെക്കു ഭാഗത്തായുള്ള ഈ പ്രദേശം കേരളത്തിലെ തിരുവനന്തപുരം ജില്ലയും തമിഴ്നാട്ടിലെ കന്യാകുമാരി, തിരുനെൽവേലി ജില്ലകളുടെ ചില ഭാഗങ്ങളും ചേർന്നതാണ്. ഇതിൽത്തന്നെ കേരളത്തിലെയും തമിഴ്നാട്ടിലേതുമായ അഞ്ച് സംരക്ഷിതവനപ്രദേശങ്ങൾ ഉൾപ്പെടുന്നു. കേരളത്തിലുള്ള ചെന്തുരുണി, പേപ്പാറ, നെയ്യാർ, തമിഴ്നാട്ടിലെ മുണ്ടൻതുറൈ, കളക്കാട് ഇവയാണ് ഈ വന്യജീവി സംരക്ഷണ കേന്ദ്രങ്ങൾ. ഈ അഞ്ച് സംരക്ഷിത കേന്ദ്രങ്ങളും കൂടി അഗസ്ത്യവനം ബയോളജിക്കൽ പാർക്കിന്റെ ഏകദേശം മൂന്നിലൊന്ന് ഭാഗം വരും. പശ്ചിമഘട്ടത്തിലുള്ള മിക്കതരം വനപ്രദേശങ്ങളും അഗസ്ത്യവനം ബയോളജിക്കൽ പാർക്കിലുണ്ട്. കേന്ദ്ര പരിസ്ഥിതി മന്ത്രാലയത്തിന്റെ കീഴിലുള്ള സസ്യഗവേഷണ സ്ഥാപനമായ ബൊട്ടാണിക്കൽ സർവേ ഒഫ് ഇന്ത്യ ഈ പ്രദേശത്തെ സസ്യസമ്പത്തിനെക്കുറിച്ച് പഠനങ്ങൾ നടത്തിയിട്ടുണ്ട്. ഇന്ത്യയിൽ മാത്രം കാണുന്ന ഏകദേശം 300 പ്രാദേശികജാതി (endemic) സസ്യഇനങ്ങൾ ഈ പ്രദേശത്തുനിന്ന് കണ്ടെത്തിയിട്ടുണ്ട്. ഇതിൽ തന്നെ അൻപതോളം സസ്യഇനങ്ങൾ അഗസ്ത്യമലയിലും ചുറ്റുപാടും മാത്രമായി കാണപ്പെടുന്നവയാണ്. ഔഷധസസ്യങ്ങളുടെ കലവറയായ ഈ പ്രദേശത്തുകാണുന്ന മിക്ക സസ്യയിനങ്ങളും അപൂർവങ്ങളോ അഥവാ വംശനാശഭീഷണി നേരിടുന്നവയോ ആണ്. ഏകദേശം 150-ഓളം വംശനാശ ഭീഷണി നേരിടുന്ന ഔഷധസസ്യങ്ങൾ ഇവിടെയുണ്ട്. തെക്കു പടിഞ്ഞാറൻ, വടക്കു കിഴക്കൻ മൺസൂൺ മഴക്കാലങ്ങളിൽ മഴ നന്നായി ലഭിക്കുന്ന ഈ പ്രദേശത്തു വർഷത്തിൽ 90 സെ.മീ. മുതൽ ഏകദേശം 625 സെ.മീ. വരെ മഴ ലഭിക്കുന്നു. അന്തരീക്ഷ ഊഷ്മാവ് 21C നും 38Cനും ഇടയിലാണ്. വർഷം മുഴുവൻ ലഭിക്കുന്ന സൂര്യപ്രകാശവും ഉയർന്ന വർഷപാതവും, അന്തരീക്ഷത്തിലെ ഉയർന്ന ആർദ്രത(humidity)യുമാണ് ഈ പ്രദേശത്തെ ലോകത്തിലെ തന്നെ ജൈവസമ്പന്നമേഖലകളുടെ മുൻനിരയിൽ നിർത്തുന്ന ഘടകങ്ങൾ. പശ്ചിമഘട്ടത്തിലേതു പോലെയുള്ള ഉഷ്ണമേഖലാവനങ്ങൾ, ഇലപൊഴിയും കാടുകൾ, മഴക്കാടുകൾ, ചോലവനങ്ങൾ, പുൽമേടുകൾ എന്നിവയെല്ലാം ഈ പ്രദേശത്തും കാണുന്നു.

അഗസ്ത്യകൂടമലയും ചുറ്റുമുള്ള മഴക്കാടുകളും പുൽമേടുകളും ചേർന്ന, മനുഷ്യർക്ക് അത്ര പെട്ടെന്ന് ചെന്നെത്താൻ പറ്റാത്ത പ്രദേശമാണ് അഗസ്ത്യവനം ബയോളജിക്കൽ പാർക്കിന്റെ "കോർ" അഥവാ "നാച്ചുറൽ സോൺ" എന്നറിയപ്പെടുന്നത്.

അഗസ്ത്യമലയിൽനിന്നും പരിസരപ്രദേശങ്ങളിൽ നിന്നുമായി അനേകം ചെറിയ അരുവികൾ ഉദ്ഭവിക്കുകുയം അവയെല്ലാം കൂടിച്ചേർന്ന് പ്രധാനപ്പെട്ട നാലു നദികളായി മാറുകയും ചെയ്യുന്നു. ഇതിൽ താമ്രപർണിയും കോതായാറും തമിഴ്നാട്ടിലൂടെയും നെയ്യാർ, കരമനയാർ തുടങ്ങിയവ കേരളത്തിലൂടെയും ഒഴുകുന്നു.

കൃഷിയ്ക്കും ഗാർഹികാവശ്യങ്ങൾക്കുമുള്ള ജലലഭ്യത ഉറപ്പുവരുത്തുന്നതിന് നെയ്യാറിന്റേയും കരമനയാറിന്റേയും ആധാരഭാഗത്തായി ഓരോ അണക്കെട്ടുകൾ നിർമിച്ചിട്ടുണ്ട്. തന്മൂലം നല്ലൊരു ശതമാനം സസ്യങ്ങൾ ജലത്തിനടിയിൽപെട്ട് നശിച്ചുപോയി. അനധികൃതമായ ഔഷധസസ്യശേഖരണവും ഈ പ്രദേശത്തെ അമൂല്യ സസ്യശേഖരത്തെ നഷ്ടമാക്കുന്നുണ്ട്.

അഗസ്ത്യമലയിലെ സസ്യസമ്പത്തിനെക്കുറിച്ച് ഒരേകദേശ രൂപം നമുക്ക് നൽകിയിട്ടുള്ളത് ഇന്ത്യൻ ബൊട്ടാണിക്കൽ സർവേയിലെയും ട്രോപ്പിക്കൽ ബൊട്ടാണിക്കൽ ഗാർഡൻ ആൻഡ് റിസർച്ച് ഇൻസ്റ്റിറ്റ്യൂട്ടിലെയും (പാലോട്) ശാസ്ത്രജ്ഞരാണ്. ടി.ബി.ജി.ആർ.ഐ.യിലെ ശാസ്ത്രജ്ഞനായ ഡോ. എൻ. മോഹനന്റെ ഫ്ളോറ ഒഫ് അഗസ്ത്യമല എന്ന ഗ്രന്ഥത്തിൽ അഗസ്ത്യമലയിലും അതിനുചുറ്റിലുമായുള്ള ഏകദേശം 200 ച.കി.മീ. പ്രദേശത്തെ സപുഷ്പിസസ്യങ്ങളെക്കുറിച്ച് പ്രതിപാദിക്കുന്നുണ്ട്. 585 ജീനസുകളിലായി ഏകദേശം 1117 സ്പീഷീസ് ഇവിടെ നിന്ന് മാത്രമായി കണ്ടെത്തിയിട്ടുണ്ട്. ഇതിൽ തന്നെ 30-ഓളം സ്പീഷീസ് ഇന്ത്യൻ റെഡ് ഡേറ്റ ബുക്കിൽ (വംശനാശ ഭീഷണി നേരിടുന്ന സസ്യങ്ങളെക്കുറിച്ച് പ്രതിപാദിക്കുന്ന പുസ്തകം) സ്ഥാനം പിടിച്ചിട്ടുള്ളവയാണ്.

അഗസ്ത്യമലയിലേയും പരിസര പ്രദേശത്തേയും സസ്യജന്തുജാലങ്ങളുടെ സർവേ ഇനിയും പൂർത്തിയാക്കിയിട്ടില്ലെന്നു വേണം കരുതാൻ. പുതിയ ഇനം സസ്യങ്ങളെ ഓരോ വർഷവും ഈ ഭാഗത്തുനിന്നും ഗവേഷകർ കണ്ടെത്തുന്നത് ഇതിനൊരു തെളിവാണ്.

മനുഷ്യർ ഭക്ഷ്യാവശ്യത്തിനും മറ്റുമായി കൃഷി ചെയ്യുന്ന നിരവധി സസ്യങ്ങളുടെ വന്യജാതികൾ ഈ പ്രദേശത്തുനിന്ന് കണ്ടെത്തിയിട്ടുണ്ട്. ഏകദേശം 92-ലധികം സ്പീഷിസ് ഇതിൽപ്പെടുന്നു. ഇതിൽ ധാന്യവർഗങ്ങൾ പയറുവർഗങ്ങൾ മറ്റ് സുഗന്ധവർഗസസ്യങ്ങൾ എന്നിവയുടെയെല്ലാം വന്യ ഇനങ്ങൾ കാണപ്പെടുന്നുണ്ട്. പഴവർഗങ്ങളുടെയും കിഴങ്ങ്‌‌വർഗങ്ങളുടെയും പച്ചക്കറികളുടെയും നല്ലൊരു ശേഖരം തന്നെയുണ്ട് ഈ പ്രദേശങ്ങളിൽ. കൂവരക്, നെല്ല്, പ്ലാവ്, കുടമ്പുളി, മാവ്, വാഴ, അമ്പഴം, ഞാവൽ, വയന, മഞ്ഞൾ, കുരുമുളക്, ഇഞ്ചി, ചീര, വഴുതന, ചുണ്ട, കാച്ചിൽ, ചേന തുടങ്ങിയവ ഇവയിൽ ചിലതു മാത്രമാണ്.

മറ്റു വനപ്രദേശങ്ങളെ പ്പോലെ തന്നെ അഗസ്ത്യമലയും പരിസര പ്രദേശവും മനുഷ്യനിർമിത പ്രവർത്തനങ്ങളാലും മറ്റു കാരണത്താലും നശീകരണ ഭീഷണി നേരിടുന്നുണ്ട്. ഇതിനാൽ ജൈവവൈവിധ്യത്തിനും അതുവഴി കോട്ടം തട്ടുന്നുണ്ട്. അമിതമായ ഔഷധ സസ്യശേഖരണം ഇന്ന് പല സസ്യങ്ങളെയും അത്യപൂർവങ്ങളോ വംശനാശഭീഷണി നേരിടുന്നവയോ ആയി മാറ്റിയിട്ടുണ്ട്. മരമഞ്ഞൾ, അടപതിയൻ, ആരോഗ്യപച്ച, അമൃതപാല, സർപ്പഗന്ധി തുടങ്ങിയ ഔഷധസസ്യങ്ങൾ ഇതിനുദാഹരണങ്ങളാണ്.

അലങ്കാര സസ്യങ്ങളുടെ വൻശേഖരവും ഈ പ്രദേശത്തുണ്ട്. പല പുതിയ സങ്കരയിനങ്ങളും വികസിപ്പിച്ചെടുക്കാൻ പ്രാപ്തമായവയാണ് ഇവയിൽ പലതും. ഇതിൽ വളരെ പ്രധാനപ്പെട്ട ഒരു വിഭാഗമാണ് ഓർക്കിഡുകൾ. പശ്ചിമഘട്ടത്തിൽ കാണുന്ന ഏകദേശം 300-ഓളം ഓർക്കിഡ് ഇനങ്ങളിൽ 80-ലധികം സ്പീഷീസ് ഈ പ്രദേശത്ത് കാണപ്പെടുന്നു. ഇവയിൽ പലതും മനോഹരങ്ങളായ പുഷ്പങ്ങളോടുകൂടിയവയും മുന്തിയതരം സങ്കരയിനങ്ങൾ ഉത്പാദിപ്പിക്കുവാനുതകുന്നവയുമാണ്. വിലയേറിയ ലേഡീസ് സ്ളിപ്പർ എന്ന പാഫിയോപെഡിലം ഡ്രൂറി അഗസ്ത്യമലയിൽ മാത്രം കാണപ്പെടുന്നവയാണ്. ഐ.യു.സി.എന്നിന്റെ റെഡ് ഡേറ്റ ബുക്കിൽ സ്ഥനംപിടിച്ചിട്ടുള്ള ഈ ഓർക്കിഡ് സാധാരണ ഓർക്കിഡുകളിൽനിന്നും വ്യത്യസ്തമായി മണ്ണിൽ വളരുന്ന ഒന്നാണ്. സ്വർണവർണ നിറമുള്ള പുഷ്പങ്ങളോടുകൂടിയ ഇവ മുന്തിയതരം സങ്കരയിനങ്ങൾ വികസിപ്പിച്ചെടുക്കാൻ പറ്റുന്നവയാണ്. ഇവിടെനിന്നും അടുത്തകാലത്തായി കണ്ടെത്തിയ ഒരു പുതിയ ഓർക്കിഡ് ജീനസ്സാണ് ഏൽഹെൽഡ്രിയ. ഏൽഹെൽഡ്രിയ റൊട്ടന്റിഫോളിയ എന്ന് നാമകരണം ചെയ്ത ഈ ഓർക്കിഡ് അഗസ്ത്യമലയിൽ മാത്രം കാണുന്നവയാണ്.

സസ്യസമ്പത്തുപോലെതന്നെ ജന്തുവർഗങ്ങളാലും സമൃദ്ധമാണ് അഗസ്ത്യവനവും പരിസര പ്രദേശവും. അകശേരുകികൾ, വിവിധതരം പക്ഷികൾ, ഉരഗങ്ങൾ വിവിധയിനം സസ്തനികൾ ഇവയെല്ലാം ഈ പ്രദേശങ്ങളിൽ കാണപ്പെടുന്നു.

ഇന്ത്യാ ഗവൺമെന്റ് ഈ പ്രദേശത്തിന്റെ ജൈവവൈവിധ്യം കണക്കിലെടുത്ത് അഗസ്ത്യവനം ബയോളജിക്കൽ പാർക്കായി പ്രഖ്യാപിച്ചതുവഴി (1997-ൽ) ഇവിടെയുള്ള സസ്യ-ജന്തുജാലങ്ങളുടെ സംരക്ഷണം ഒന്നുകൂടി ഉറപ്പിച്ചിരിക്കുകയാണ്. ബയോളജിക്കൽ പാർക്ക് ആയതിനുശേഷമുള്ള വനംവകുപ്പിന്റെ കർശന നിയന്ത്രണങ്ങൾ ഒരു പരിധിവരെ ഇവിടത്തെ ജീവജാലങ്ങളുടെ സംരക്ഷണം ഉറപ്പുവരുത്തുന്നു.



</doc>
<doc id="125022" url="https://ml.wikipedia.org/wiki?curid=125022" title="1997 ഏഷ്യാകപ്പ്">
1997 ഏഷ്യാകപ്പ്

ആറാം ഏഷ്യാകപ്പ് 1997ൽ ശ്രീലങ്കയിൽ വച്ച് സംഘടിപ്പിച്ചു. ഈ ഏഷ്യാകപ്പിനെയും പെപ്സി ഏഷ്യാകപ്പ് എന്ന് അറിയപ്പെടുന്നു. ഇന്ത്യ, പാകിസ്താൻ, ശ്രീലങ്ക, ബംഗ്ലാദേശ് എന്നീ നാല്‌ ടീമുകളാണ്‌ ഈ ടൂർണ്ണമെന്റിൽ പങ്കെടുത്തത്. രണ്ടാമതായണ്‌ ഏഷ്യാകപ്പ് ശ്രീലങ്കയിൽ സംഘടിപ്പിക്കുന്നത്. മത്സരങ്ങൾ 1997 ജൂലൈ 14ന്‌ ആരംഭിച്ച് ജൂലൈ 26ന്‌ സമാപിച്ചു.

1997ലെ ഏഷ്യാകപ്പ് റൗണ്ട് റോബിൻ ഘടനയിലാണ്‌ സംഘടിപ്പിച്ചത്. എല്ലാ ടീമുകളും പരസ്പരം ഏറ്റുമുട്ടും കൂടുതൽ പോയിന്റ് നേടുന്ന രണ്ട് ടീമുകൾ ഫൈനലിന്‌ യോഗ്യത നേടും. ഗ്രൂപ്പ് മത്സരങ്ങൾ കഴിഞ്ഞപ്പോൾ ഇന്ത്യയും, ശ്രീലങ്കയും ഫൈനലിന്‌ യോഗ്യത നേടി. കലാശക്കളിയിൽ ഇന്ത്യയെ എട്ട് വിക്കറ്റിന്‌ തോൽ‌‌പ്പിച്ച് ശ്രീലങ്ക രണ്ടാം തവണ ഏഷ്യാകപ്പ് നേടി.




</doc>
<doc id="125024" url="https://ml.wikipedia.org/wiki?curid=125024" title="ഞാൻ സൽപ്പേര് രാമൻകുട്ടി">
ഞാൻ സൽപ്പേര് രാമൻകുട്ടി

അനിൽ ബാബുവിന്റെ സംവിധാനത്തിൽ ജയറാം, ജഗതി ശ്രീകുമാർ, ലാലു അലക്സ്, ഗായത്രി ജയറാം, കാർത്തിക എന്നിവർ പ്രധാനവേഷങ്ങളിൽ അഭിനയിച്ച് 2004-ൽ പ്രദർശനത്തിനെത്തിയ ഒരു മലയാളചലച്ചിത്രമാണ് ഞാൻ സൽപ്പേര് രാമൻ‌കുട്ടി. യൂണിവേഴ്സൽ സിനിമയുടെ ബാനറിൽ ബി. രാകേഷ് നിർമ്മിച്ചിരിക്കുന്ന ഈ ചിത്രം അമ്പലക്കര ആർട്സ് ആണ് വിതരണം ചെയ്തത്. കഥ, തിരക്കഥ, സംഭാഷണം എന്നിവയെല്ലാം നിർവ്വഹിച്ചത് കലവൂർ രവികുമാർ ആണ്.

ബി.ആർ. പ്രസാദ് എഴുതിയ ഗാനങ്ങൾക്ക് സംഗീതസംവിധാനം നിർവ്വഹിച്ചത് രവീന്ദ്രൻ ആണ്. പശ്ചാത്തലസംഗീതം ഒരുക്കിയിരിക്കുന്നത് രാജാമണി. 



</doc>
<doc id="125031" url="https://ml.wikipedia.org/wiki?curid=125031" title="2000 ഏഷ്യാകപ്പ്">
2000 ഏഷ്യാകപ്പ്

ഏഴാം ഏഷ്യാകപ്പ് 2000ൽ ബംഗ്ലാദേശിൽ വച്ച് സംഘടിപ്പിച്ചു. ഇന്ത്യ, പാകിസ്താൻ, ശ്രീലങ്ക, ബംഗ്ലാദേശ് എന്നീ നാല്‌ ടീമുകളാണ്‌ ഈ ടൂർണ്ണമെന്റിൽ പങ്കെടുത്തത്. രണ്ടാമതായണ്‌ ഏഷ്യാകപ്പ് ബംഗ്ലാദേശിൽ സംഘടിപ്പിക്കുന്നത്. എല്ലാ മത്സരങ്ങളും ധാക്കയിലെ ബംഗബന്ധു സ്റ്റേഡിയത്തിലാണ് നടന്നത്, മത്സരങ്ങൾ 2000 മേയ് 29ന്‌ ആരംഭിച്ച് ജൂൺ 7ന്‌ സമാപിച്ചു.

2000ലെ ഏഷ്യാകപ്പ് റൗണ്ട് റോബിൻ ഘടനയിലാണ്‌ സംഘടിപ്പിച്ചത്. എല്ലാ ടീമുകളും പരസ്പരം ഏറ്റുമുട്ടും കൂടുതൽ പോയിന്റ് നേടുന്ന രണ്ട് ടീമുകൾ ഫൈനലിന്‌ യോഗ്യത നേടും. ഗ്രൂപ്പ് മത്സരങ്ങൾ കഴിഞ്ഞപ്പോൾ പാകിസ്താനും, ശ്രീലങ്കയും ഫൈനലിന്‌ യോഗ്യത നേടി. കലാശക്കളിയിൽ ശ്രീൽങ്കയെ 39 റൺസിനു തോൽ‌‌പ്പിച്ച് പാകിസ്താൻ ആദ്യമായി ഏഷ്യാകപ്പ് നേടി. പാകിസ്താന്റെ യൂസഫ് യുഹാനയായിരുന്നു ടൂർണ്ണമെന്റിലെ കേമൻ.

<br clear=all>
<br clear=all>
<br clear=all>
<br clear=all>



</doc>
<doc id="125078" url="https://ml.wikipedia.org/wiki?curid=125078" title="അകത്തിയം">
അകത്തിയം

അകത്തിയർ രചിച്ചു എന്ന് കരുതപ്പെടുന്ന ആദ്യത്തെ തമിഴ് വ്യാകരണഗ്രന്ഥമാണ് അകത്തിയം (). എ.ഡി. അഞ്ചാം ശതകത്തിൽ ജീവിച്ചിരുന്ന തൊൽകാപ്പിയർ, അകത്തിയരുടെ ശിഷ്യൻമാരിൽ പ്രമുഖനായിരുന്നുവെന്നും ആചാര്യന്റെ അകത്തിയം എന്ന ഈ കൃതിയാണ് തൊൽകാപ്പിയം എന്ന വ്യാകരണഗ്രന്ഥം രചിക്കാൻ ശിഷ്യന് പ്രചോദനം നല്കിയതെന്നും തമിഴ് പണ്ഡിതർ കരുതുന്നു.

അകത്തിയത്തിന്റെ പൂർണരൂപം ലഭിച്ചിട്ടില്ല. അകത്തിയം, മാപുരാണം, ഇചൈനുണുക്കം എന്നിങ്ങനെ പല വ്യാകരണഗ്രന്ഥങ്ങൾ തൊൽകാപ്പിയത്തിനു മുമ്പ് പ്രചാരത്തിൽ ഇരുന്നതായും അവ കാലാന്തരത്തിൽ നശിച്ചുപോയതായും തമിഴ് വൈയാകരണൻമാർ അഭിപ്രായപ്പെടുന്നു. തൊൽകാപ്പിയം, യാപ്പെരുങ്കലം, നന്നൂൽ തുടങ്ങിയ ആധികാരിക വ്യാകരണഗ്രന്ഥങ്ങളിലും അവയെ ആസ്പദമാക്കിയുള്ള വ്യാഖ്യാനങ്ങളിലും അകത്തിയസൂത്രങ്ങൾ ഉദ്ധരിച്ചിട്ടുണ്ട്. 'എകര, ഒകര, ആയ്ത, ഴകര, റകര, നകരന്തമിഴു പൊതുമറ്റേ' എന്ന അകത്തിയസൂത്രം ലീലാതിലകകാരൻ ഉദ്ധരിക്കുകയും (ശില്പം 2) അതിനെ അവലംബിച്ച് സംസ്കൃതത്തിൽ ഇല്ലാത്ത ന്റ, റ്റ, റ, ഴ എന്നീ നാലക്ഷരങ്ങൾ ഭാഷയിലുണ്ടെന്നു കാണിക്കുകയും ചെയ്തിട്ടുണ്ട്. ഇതിൽനിന്ന് ലീലാതിലകകാരന് അഗസ്ത്യസൂത്രങ്ങൾ പരിചിതങ്ങളായിരുന്നു എന്ന് ഉള്ളൂർ പരമേശ്വരയ്യർ കേരളസാഹിത്യചരിത്രത്തിൽ സമർഥിക്കുന്നു. നന്നൂൽ വ്യാഖ്യാനം രചിച്ച മൈലൈനാഥൻ അകത്തിയത്തിലെ പല സൂത്രങ്ങളും ഉദ്ധരിച്ചിട്ടുണ്ടെന്നും അവയെ ആയിരിക്കണം ലീലാതിലകകാരൻ ഉപയോഗിച്ചിട്ടുള്ളതെന്നും ലീലാതിലകകാരൻ അകത്തിയം കണ്ടിരിക്കാനിടയില്ലെന്നും മറ്റൊരു അഭിപ്രായഗതിയുമുണ്ട്.

അകത്തിയത്തിൽ തമിഴ് വ്യാകരണത്തിന്റെ പ്രധാനാംശങ്ങളായ ഇയൽ (സാഹിത്യം), ഇചൈ (സംഗീതം), നാടകം (നൃത്യാദി കലകൾ എല്ലാം) എന്നിവയെപ്പറ്റി വിശദമായി പ്രതിപാദിക്കുന്നു. അകത്തിയത്തിനു ശേഷം വൈയാകരണൻമാർ ഈ മൂന്നു വിഷയങ്ങൾക്കും പ്രത്യേകം പഠനങ്ങൾ തയ്യാറാക്കിയിരുന്നതായി കരുതേണ്ടിയിരിക്കുന്നു. ഇയലിന്റെ മുഖ്യാംഗങ്ങളായ എഴുത്ത് (ഭാഷ), ചൊൽ (വാക്ക്), പൊരുൾ (കാവ്യവിഷയം) എന്നിവയെപ്പറ്റിയാണ് അകത്തിയത്തിനുശേഷമുണ്ടായിട്ടുള്ള വ്യാകരണഗ്രന്ഥങ്ങളിൽ പ്രതിപാദിച്ചിട്ടുള്ളത്. അകത്തിയത്തിൽ എഴുത്ത്, ചൊൽ, പൊരുൾ എന്നീ ഘടകങ്ങളെക്കുറിച്ചുള്ള വിവരണം സൂത്രരൂപത്തിൽ കൊടുത്തിരിക്കുന്നു.

അകത്തിയത്തിന്റെ "ഗാന്ധർവപ്പകുതി" ആയി പരിഗണിക്കപ്പെടുന്ന കൃതിയാണിത്. പഴയ തമിഴിൽ വിരചിതമായ ഒരു സംഗീതശാസ്ത്രലക്ഷണഗ്രന്ഥമാണിത്. സംസ്കൃതത്തിലെ അഗസ്ത്യഭരതമാണ് തമിഴ് വ്യവഹാരത്തിൽ അകത്തിയപരതം ആയത്. ഗാനം, നൃത്തം, വാദ്യം ഇവ മൂന്നും ചേർന്ന "ഗാന്ധർവ"ത്തെക്കുറിച്ച് ഇതു പ്രതിപാദിക്കുന്നു. രചിച്ചത് അഗസ്ത്യമുനിയാണെന്നു വിശ്വസിക്കുന്നു. പല സംഘകാല തമിഴ്കൃതികളിലും ഇതിനെപ്പറ്റി പരാമർശം ഉണ്ട്. വ്യാകരണം, സാമ്പത്തികശാസ്ത്രം, രാഷ്ട്രതന്ത്രം, ഗാന്ധർവം തുടങ്ങി പല വിഷയങ്ങളെയും ആധാരമാക്കി അഗസ്ത്യമുനി തന്നെ രചിച്ച പില്ക്കാല കൃതികൾ ധാരാളം കടം കൊണ്ടിട്ടുള്ള ഈ ഗ്രന്ഥത്തിന്റെ പ്രതികൾ ഇന്നു ലഭ്യമല്ല.



</doc>
<doc id="125083" url="https://ml.wikipedia.org/wiki?curid=125083" title="ജനിതകശാസ്ത്രം">
ജനിതകശാസ്ത്രം

ജീവികളിലെ വംശപാരമ്പര്യത്തെയും വ്യതിയാനത്തെയും കുറിച്ചുള്ള പഠനമാണ് ജനിതകശാസ്ത്രം (ജനറ്റിക്സ്). ( "). ജീനുകളുടെ ഘടന മുതൽ ജീവപരിണാമം വരെ ജനിതകശാസ്ത്രപഠനമേഖല വ്യാപിച്ചിരിക്കുന്നു. തലമുറകളെ തമ്മിൽ ബന്ധിപ്പിക്കുന്ന പാരമ്പര്യവസ്തുവിന്റെ പ്രവർത്തനങ്ങളും സ്വഭാവങ്ങളും ജീവിയിൽ അതു ചെലുത്തുന്ന സ്വാധീനങ്ങളുമാണു ഈ ശാസ്ത്രത്തിന്റെ പഠനവിഷയം. ആധുനിക ജനിതക ശാസ്ത്രത്തിന്ന് അടിത്തറ പാകിയത് 1865-ൽ ഗ്രിഗർ മെൻഡൽ ആവിഷ്കരിച്ച പാരമ്പര്യത്തിന്റെ പൊതുനിയമങ്ങളാണെങ്കിലും 1906-ൽ വില്യം ബേറ്റ്സനാണു (William Bateson) ജെനറ്റിക്സ് എന്ന പേർ ഈ ശാസ്ത്രശാഖയ്ക്ക് നൽകിയത്. മെൻഡലിന്റെ ഈ സിദ്ധാന്തം കഴിഞ്ഞ നൂറ്റാണ്ടിൽതന്നെ ആവിഷ്കൃതമായെങ്കിലും, ഈ നൂറ്റാണ്ടിന്റെ ആദ്യഘട്ടം മുതലാണു ആധുനികജെനിറ്റിക്സ് ഒരു ശാസ്ത്രമെന്ന നിലയ്ക്ക് മുന്നേറിയത്.

പാരമ്പര്യനിയമങ്ങളെക്കുറിച്ചുള്ള വ്യക്തമായ ധാരണകളൊന്നും കൂടാതെതന്നെ, സസ്യങ്ങളുടെയും ജന്തുക്കളുടെയും സങ്കരവർഗ്ഗങ്ങളുണ്ടാക്കി മെച്ചപ്പെട്ട വംശങ്ങളുണ്ടാക്കുവാനുള്ള ശ്രമം അതിപ്രാചീനകാലം മുതൽക്കേ തുടങ്ങിയിരുന്നു. 6000 വർഷം പഴക്കമുള്ള ഒരു ബാബിലോണിയൻ ശിലാചിത്രത്തിൽ, കുതിരകളുടെ വ്യത്യസ്തതരം തലയും പൂഞ്ഞും അഞ്ചു തലമുറകളിലായി എങ്ങനെയാണു വിവിധാംഗങ്ങളിലേക്കു പകർത്തപ്പെട്ടതെന്നു സൂചിപ്പിക്കുന്നു. പിൽക്കാലങ്ങളിൽ പാരമ്പര്യപ്രക്രിയയെക്കുറിച്ച് ഒട്ടേറെ പരികല്പനകൾ രൂപം കൊണ്ടിരുന്നുവെങ്കിലും വ്യക്തമായ ഒരു ധാരണയും ആവിഷ്കരിക്കപ്പെട്ടിരുന്നില്ല. ജനിതകശാസ്ത്രചരിത്രം പരീക്ഷണനിരീക്ഷണങ്ങളുടേയും കണ്ടെത്തലുകളുടെയും ചരിത്രമാണ്. ഇന്നത്തെ രൂപത്തിൽ ജനിതകശാസ്ത്രം രൂപപ്പെട്ടുവന്ന നാൾവഴികളെ നാല് വളർച്ചാഘട്ടങ്ങളിൽ സൂചിപ്പിക്കാം: 1860 നു മുമ്പ്, 1860 മുതൽ 1900 വരെ, 1900 മുതൽ 1944 വരെ, 1944 മുതൽ ഇന്നുവരെ.

1860 വരെയുള്ള ജനിതകശാസ്ത്രചരിത്രം ജനിതകശാസ്ത്രത്തിന്റെ പിതാവായി അറിയപ്പെടുന്ന ഗ്രിഗരി മെന്റലി നിരീക്ഷണങ്ങൾക്കുമുമ്പുള്ള കാലമാണ്. 1600 ൽ വില്ല്യം ഹാർവേ മുന്നോട്ടുവച്ച എപ്പിജനറ്റിക് സിദ്ധാന്തം ലിംഗകോശങ്ങളിൽ രൂപപ്പെടുന്ന ചില പദാർത്ഥങ്ങൾ (സബ്സ്സ്റ്റൻസ്) പൂർണ്ണവളർച്ചയെത്തിയ ജീവശരീരത്തെ സൃഷ്ടിക്കുന്നു എന്ന് സൂചിപ്പിച്ചു. പുംബീജശിരസ്സിൽ സ്ഥിതിചെയുന്ന പൂർണ്ണജീവിയുടെ ചെറുരൂപം (മിനിയേച്ചർ അഡൾട്ട്) വളർന്ന് പൂർണ്ണവളർച്ചയെത്തിയ ജീവിയാകുന്നു എന്ന ആശയത്തിന് (ഹോമൻക്യുലസ്) വിരുദ്ധമായിരുന്നെങ്കിലും ഈ ആശയം തെളിവുകളുടെ അഭാവത്തിൽ ഇത് തിരസ്കരിക്കപ്പെട്ടു. 1665 ൽ റോബർട്ട് ഹൂക്ക് എന്ന ശാസ്ത്രജ്ഞൻ കോശങ്ങളെ കണ്ടെത്തി. ആന്റൺ വാൻ ല്യൂവൻഹോക്ക് 1674 നു ശേഷം പ്രോട്ടോസോവയെയും ബാക്ടീരിയയെയും കണ്ടെത്തി. 1830ൽ ജാൻ പുർക്കിൻഷെ കോശമർമ്മത്തെ വിശദീകരിച്ചു. മർമ്മം (ന്യൂക്ലിയസ്സ്) എന്ന പദം 1831 ൽ സ്കോട്ടിഷ് ഗവേഷകനായ റോബർട്ട് ബ്രൌൺ ആണ് നൽകിയത്. 1839 ൽ ഹ്യൂഗോ വോൺ മോൾ ക്രമഭംഗത്തെക്കുറിച്ച് വിശദീകരണം നൽകി. 1858 ൽ റുഡോൾഫ് വിർഷോ കോശസിദ്ധാന്തം അവതരിപ്പിച്ചു. ഇന്നുനിലവിലുള്ള കോശങ്ങളെല്ലാം മുമ്പ് നിലവിലുണ്ടായിരുന്ന കോശങ്ങളിൽ നിന്നുമാത്രമേ രൂപപ്പെടൂ എന്നതാണീ സിദ്ധാന്തത്തിന്റെ മുഖ്യാശയം.

ആസ്ട്രിയൻ പുരോഹിതനായിരുന്ന ഗ്രിഗർ ജൊഹാൻ മെൻഡൽ പയർ ചെടികളിൽ നടത്തിയ വർഗ്ഗസങ്കരണപ്രവർത്തനങ്ങളാണ് ജനിതകശാസ്ത്രത്തിന് അടിസ്ഥാനമിട്ടത്. 1866 ൽ "സസ്യവർഗ്ഗസങ്കരണ പരീക്ഷണങ്ങൾ" എന്ന സമാഹാരത്തിൽ പയർചെടികളിലെ പരീക്ഷണങ്ങളും കണ്ടെത്തലുകളും പ്രസിദ്ധീകരിച്ചു. അദ്ദേഹം രൂപപ്പെടുത്തിയ ജനിതകശാസ്ത്രനിയമങ്ങൾ ജനിതകശാസ്ത്രവളർച്ചയ്ക്ക് അസ്ഥിവാരമിട്ടു.നിർഭാഗ്യവശാൽ 1900 വരെ ഈ കണ്ടെത്തലുകൾ ആരാലും ശ്രദ്ധിക്കപ്പെടാതെ പോയി. പിന്നീട് ഹ്യൂഗോ ഡീവ്രീസ്, കാൾ കോറൻസ്, എറിക് വോൺ ഷെർമാക്ക് എന്നിവർ മെൻഡലിന്റെ കണ്ടെത്തലുകൾ പുനർനിരീക്ഷണങ്ങൾക്ക് വിധേയമാക്കിയതോടെ ജനിതകശാസ്ത്രവളർച്ച ഇന്നത്തെ രൂപത്തിലായി. 1875 ൽ ജർമ്മൻ ഭ്രൂണശാസ്ത്രജ്ഞനായ ഓസ്കാർ ഹെർട്ട് വിഗ് പുബീജവും അണ്ഡവും ചേർന്ന് സിക്താണ്ഡം രൂപപ്പെടുന്നത് വിശദീകരിച്ചു. 1888 ൽ ഹെയ്ൻറിച്ച് വാൽഡെയർ ക്രോമസോം എന്ന പദം ആവിഷ്കരിച്ചു. തിയോഡോർ ബൊവേറി, കാൾ റാബ്ൽ, എഡ്വേർഡ് വാൻ ബെനഡിൻ എന്നിവർ ക്രോമസോമുകൾക്ക് കോശവിഭജനസമയത്ത് സംഭവിക്കുന്ന വ്യതിയാനങ്ങളെക്കുറിച്ചുള്ള നിരീക്ഷണങ്ങൾ അവരിപ്പിച്ചു. ഊനഭംഗത്തെക്കുറിച്ചുള്ള കാഴ്ചപ്പാട് ആദ്യമായി അവതരിപ്പിച്ചത് ഓഗസ്റ്റ് വെയ്സ്മാൻ എന്ന ശാസ്ത്രജ്ഞനാണ്.

ആധുനികജനിതകശാസ്ത്രത്തിന് അടിസ്ഥാനമിടുകയും പരിപോഷിപ്പിക്കപ്പെടുകയും ചെയ്യപ്പെട്ട കാലയളവാണ് ഇത്. 1902ൽ കൊളംബിയ യൂണിവേഴ്സിറ്റിയിലെ വാൾട്ടർ എസ്. സട്ടൺ ക്രോമസോമുകളെക്കുറിച്ച് വിശദമായി നടത്തിയ പഠനങ്ങളാണ് പിന്നീട് ജീനുകളുടെ ക്രോമസോമുകളിലെ സാന്നിദ്ധ്യത്തെ വെളിച്ചത്തുകൊണ്ടുവന്നത്. പഴയീച്ച (ഡ്രോസോഫില മെലനോഗാസ്റ്റർ)യിൽ തോമസ് ഹണ്ട് മോർഗൻ നടത്തിയ നിരീക്ഷണങ്ങൾ ജനിതകശാസ്ത്രവളർച്ചയ്ക്ക് പുതിയ മാനങ്ങൾ നൽകി. എക്സ്, വൈ ക്രോമസോമുകളെക്കുറിച്ചുള്ള വിശദീകരണം, ലിംഗനിർണ്ണയപ്രക്രിയ എന്നിവ അവതരിപ്പിച്ചത് നെറ്റീ മരിയ സ്റ്റീവനൻസ്, മോർഗൻ എന്നിവരാണ്. 1913 ൽ ആൽഫ്രഡ് സ്റ്റെർട്ടിവാൻറ് പഴയീച്ചയിൽ ആദ്യത്തെ ജനിതകമാപ്പ് തയ്യാറാക്കിയത് ക്രോമസോമുകളിൽ ജീനുകളുടെ ലീനിയാർക്രമം തെളിയിച്ചു. 
ജനിതകശാസ്ത്രത്തിലെ അനന്യപദങ്ങളായ എഫ് 1, എഫ് 2, ഹോമോസൈഗോട്ട്, ഹെറ്ററോസൈഗോട്ട്, അല്ലീലോമോർഫ് എന്നിവ ബ്രിട്ടീഷ് ജീവശാസ്ത്രജ്ഞനായ വില്ല്യം ബേറ്റ്സന്റെ സംഭാവനകളാണ്. 1905 ൽ ജനിതകശാസ്ത്രം എന്ന പദം സൃഷ്ടിച്ചതും ഇദ്ദേഹമാണ്. ഡാനിഷ് ശാസ്ത്രജ്ഞനായ വില്ഹെം ജൊഹാൻസൺ 1909 ൽ സംഭാവന നൽകിയ പദങ്ങളാണ് ഫീനോടൈപ്പ്, ജീനോടൈപ്പ്, ജീൻ എന്നിവ.
1944 മുതൽ ഇന്നുവരെയുള്ള കാലഘട്ടം ജനിതകശാസ്ത്രത്തിൽ തൻമാത്രാജീവശാസ്ത്രത്തിന്റെ വളർച്ചയ്ക്ക് അടിത്തറയിട്ട കാലഘട്ടമാണ്. 1944 ൽ റോക്ക്ഫെല്ലർ ഇൻസ്റ്റിറ്റ്യൂട്ടിൽ ഓസ്വാൾഡ് ആവറിയും സംഘവും നടത്തിയ പഠനങ്ങളും ആൽഫ്രഡ് ഹെർഷേ, മാർത്താ ചേയ്സ് എന്നിവർ നടത്തിയ പഠനങ്ങളും ഡി. എൻ.ഏ യാണ് ജനിതകവസ്തു എന്ന വസ്തുത പ്രബലപ്പെടുത്തി. 1953 ൽ ജെയിംസ് വാട്സണിനും ഫ്രാൻസിസ് ക്രിക്കിനും ഡി. എൻ.ഏ ഘടന ഇവരുടെ പരീക്ഷണഫലങ്ങളെ ആസ്പദമാക്കി കണ്ടെത്താൻ കഴിഞ്ഞു. റെസ്ട്രിക്ഷൻ എൻഡോന്യൂക്ളിയേയ്സ് എന്ന രാസാഗ്നിയുടെ കണ്ടെത്തൽ ഡി.എൻ.ഏ യെ ഫലപ്രദമായി ഉപയോഗപ്പെടുത്താൻ സാധിതമാക്കി. ഈ കണ്ടെത്തലിൽ പങ്കെടുത്തവർ വെർണർ ആർബർ, ഹാമിൽട്ടൺ സ്മിത്ത്, ഡാനിയേൽ നഥാൻസ് എന്നിവരായിരുന്നു. 1972 ൽ പോൾ ബർഗ് ആദ്യത്തെ റീകോമ്പിനന്റ് ഡി. എൻ.ഏ തന്മാത്ര പരീക്ഷണഫലമായി രൂപപ്പെടുത്തി. പോളിമെറേയ്സ് ചെയിൻ റിയാക്ഷൻ, ആംപ്ളിഫിക്കേഷൻ എന്നീ സങ്കേതങ്ങളുടെ സഹായത്താൽ ക്ളോണിംഗ് എന്ന ശാഖ പ്രബലപ്പെട്ടത് 1972 ന് ശേഷമാണ്. 1995 ൽ ലോകത്താദ്യമായി ജീവിയുടെ ജീനോം പൂർണ്ണമായും സീക്വൻസ് ചെയ്യപ്പെട്ടു (ഹീമോഫിലസ് ഇൻഫ്ലുവൻസയിൽ). 2001 ൽ മനുഷ്യജീനോം സീക്വൻസ് ചെയ്യപ്പെട്ടു. 1997 ൽ ആദ്യ ട്രാൻസ് ജീനിക് ജീവിയായ റോസി എന്ന പശുവിനെ സൃഷ്ടിച്ചു. 1996 ൽ മനുഷ്യൻ ആദ്യമായി ക്ളോൺ ചെയ്തെടുത്ത സസ്തനിയാണ് ഡോളി എന്ന ആട്ടിൻകുട്ടി. ജീനോമിക്സ്, പ്രോട്ടിയോമിക്സ് എന്നീ ശാസ്ത്രശാഖകൾ ഉടലെടുക്കുയും കൂടുതൽ ഗവേഷണങ്ങൾ നടന്നുവരികയും ചെയ്യുന്ന കാലഘട്ടത്തിലൂടെ ജനിതകശാസ്ത്രം പുതിയ വളർച്ചാപഥങ്ങൾ തേടുകയാണ്. 

മെൻഡലിന്റെ പാരമ്പര്യനിയമങ്ങൾ എല്ലാതരം ജീവികൾക്കും ബാധകമാണെന്ന് പിൽകാലഗവേഷണങ്ങൾ തെളിയിച്ചു. കഴിഞ്ഞ എഴുപതുവർഷങ്ങളിലായി നടന്ന ഗവേഷണങ്ങൾ, മെന്ഡലിന്റെ നിയമങ്ങൾക്ക് സാധുത നൽകിയതോടൊപ്പം വിശദാംശങ്ങളിൽ ചില രൂപന്തരണങ്ങൾ വരുത്തുകയും, അദ്ദേഹത്തിന്റെ സിദ്ധാന്തങ്ങളിൽ ഉൾപ്പെടാതിരുന്ന പുതിയ നിയമങ്ങൾ ആവിഴ്കരിക്കുകയും ചെയ്തു. എങ്കിലും ജീൻസിദ്ധാന്തത്തിന്റെ അന്തസ്സത്തക്ക് അടിസ്ഥാനപരമായ മാറ്റങ്ങളൊന്നും സംഭവിച്ചിട്ടില്ല.


</doc>
<doc id="125088" url="https://ml.wikipedia.org/wiki?curid=125088" title="അകപ്പേയ് സിദ്ധർ">
അകപ്പേയ് സിദ്ധർ

തമിഴ്നാട്ടിലെ പ്രസിദ്ധരായ 18 സിദ്ധന്മാരിൽ ഒരാൾ. പട്ടിണത്തുപിള്ളയാരുടെ കാലത്തിനുമുമ്പ് ഭോഗർ, കൊങ്കണർ, ചട്ടമുനി എന്നിവരുടെ സമകാലികനായി ഏതാണ്ട് എ.ഡി. 9-ം ശതകത്തിൽ ഇദ്ദേഹം ജീവിച്ചിരുന്നതായി കരുതപ്പെടുന്നു. തത്ത്വജ്ഞാനശകലങ്ങൾ, വേദാന്തചിന്തകൾ എന്നിവയെ ലളിതഗാനരൂപത്തിലാക്കുകയും മധുരമായി ആലപിക്കുകയും ചെയ്ത സിദ്ധർ സാധാരണ ജനങ്ങളുടെ ആരാധനാപാത്രമായിത്തീർന്നു.

ഇദ്ദേഹത്തിന്റെ ഓരോ ഈരടിയുടെ ഒടുവിലും "മനസാകുന്ന പിശാചിനെ" "അകപ്പെയ്" എന്നു സംബോധന ചെയ്തു കാണുന്നു. ഇതിനാലാണ് ഇദ്ദേഹത്തിന് അകപ്പെയ്സിദ്ധർ (അകപ്പെയ്ചിത്തർ) എന്നു പേർ ലഭിച്ചത്.

ജ്ഞാനക്കോവൈ എന്ന തമിഴ് ഗ്രന്ഥത്തിൽ സിദ്ധരുടെ എല്ലാ ഗാനങ്ങളും ഉൾപ്പെടുത്തിയിട്ടുണ്ട്.

തമിഴ്നാട്ടിൽ ഭക്തിഗായകരുടെ ഇടയിൽ സിദ്ധരുടെ പാട്ടുകൾക്കു പ്രചാരമുണ്ട്.


</doc>
<doc id="125097" url="https://ml.wikipedia.org/wiki?curid=125097" title="അകപ്പൈകിന്നരി">
അകപ്പൈകിന്നരി

ഒരു നാടോടി സംഗീതോപകരണം; തന്ത്രിവാദ്യം. അകപ്പൈയുടെ ആകൃതി ഉള്ളതുകൊണ്ടായിരിക്കണം ഇതിന് അകപ്പൈകിന്നരി എന്ന പേരു ലഭിച്ചത്; തമിഴിൽ അകപ്പൈ എന്നതിന് തവി എന്നാണർഥം.

വാവട്ടം വലിപ്പമുള്ള ചിരട്ടയുടെ ഒരുവശം തുളച്ച് ഒരു മുഴം നീളം വരുന്ന ഒരു മുളങ്കമ്പ് ഘടിപ്പിക്കുക; മറുവശത്ത് രണ്ടു കൊളുത്തുകൾ പിടിപ്പിക്കുകയോ മുളങ്കമ്പുതന്നെ മൂന്നു സെ.മീ. ഓളം പുറത്തേക്കു തള്ളിനിൽക്കത്തക്കവണ്ണം തുളച്ചു കടത്തുകയോ ചെയ്യുക; പിന്നീട് തുകൽ വലിച്ചുകെട്ടുക; അതിന്റെ മുകളിൽ കുറുകെ ചെറിയ ഒരു മരക്കഷണം വയ്ക്കുക. ചിരട്ടയിൽ മുളങ്കമ്പ് ഉറപ്പിച്ചിരിക്കുന്നതിനെതിർവശത്തു പിടിപ്പിച്ചിട്ടുള്ള കൊളുത്തുകളിലോ അവിടെ തള്ളിനിൽക്കുന്ന മുളങ്കമ്പിന്റെ അഗ്രഭാഗത്തോ ഉടക്കിയിട്ടുള്ള രണ്ടു തന്ത്രികൾ ചിരട്ടയുടെ വാവട്ടം മൂടിക്കെട്ടിയിരിക്കുന്ന തുകലിന്റെ മീതെ കുറുകെ വച്ചിട്ടുള്ള മരക്കഷണത്തിനു മുകളിൽക്കൂടി മുളങ്കമ്പിന്റെ സ്വതന്ത്രമായ അഗ്രഭാഗത്തേക്കു വലിച്ച് അവിടെ ഉറപ്പിച്ചിട്ടുള്ള രണ്ടു ബിരഡകളിൽ കെട്ടുക. തന്ത്രികൾ ബലമായി സ്പർശിച്ചിരിക്കത്തക്കവണ്ണം തുകലിന്റെ മീതെ വച്ചിട്ടുള്ള മരക്കഷണം ഉറപ്പിക്കണം. തന്ത്രികളുടെ മുറുക്കം വർദ്ധിപ്പിക്കുന്നതിനും കുറയ്ക്കുന്നതിനും മുൻപു പറഞ്ഞ ബിരഡകൾ പ്രവർത്തിപ്പിച്ചാൽ മതിയാകും. അവശ്യം വേണ്ട മുറുക്കം തന്ത്രിക്കുണ്ടായിക്കഴിഞ്ഞാൽ വാദനത്തിനുപയോഗിക്കാം. കമ്പു വളച്ചുകെട്ടിയുണ്ടാക്കിയ ചെറിയ വില്ലാണ് വാദനത്തിന് ഉപയോഗിക്കുന്നത്. ഇതാണ് തെക്കൻ ദിക്കിലെ അകപ്പൈകിന്നരിയുടെ ഘടന. വീണയുടേതുപോലെ സ്വരക്കട്ടകൾ അകപ്പൈകിന്നരിക്കില്ല. വയലിൻ, സാരംഗി എന്നീ വാദ്യങ്ങൾ വായിക്കുന്നതുപോലെ തന്ത്രികളിൽ വില്ലോടിച്ചും വിരലമർത്തിയുമാണ് ശബ്ദം പുറപ്പെടുവിക്കുന്നത്. ഇത് രാവണാസ്ത്രം, രാവണഹസ്തം എന്നീ പേരുകളിലും അറിയപ്പെടുന്നു.

ഉത്തരേന്ത്യയിൽ ചിരട്ടയ്ക്കു പകരം അതേ രൂപത്തിലുള്ള മൺകലം ഉപയോഗിക്കുന്നു. അല്പം ചില രൂപഭേദങ്ങളോടുകൂടി ഇത്തരം വാദ്യോപകരണം നാടോടി സംഗീതോപകരണങ്ങളുടെ കൂട്ടത്തിൽ ലോകത്തെമ്പാടുമുണ്ട്.

ചെറിയ വാദ്യമായതുകൊണ്ട് പരിമിതി ഏറെയുണ്ട്. നാദം നേർത്തതും ഉച്ചസ്ഥായിയിൽ ഉള്ളതുമാണ്. ഒഴുക്കൻ മട്ടിലുള്ള ചില പാട്ടുകൾ വായിക്കാം. ക്ളാസിക്കൽ വാദ്യമായ കിന്നരിയിൽ നിന്നും ഇതിന് പല വ്യത്യാസങ്ങളുമുണ്ട്.


</doc>
<doc id="125102" url="https://ml.wikipedia.org/wiki?curid=125102" title="അകപ്പൊരുൾവിളക്കം">
അകപ്പൊരുൾവിളക്കം

എ.ഡി. 12 ആം ശതകത്തിന്റെ അവസാനത്തിൽ തൊണ്ടൈനാട്ടിൽ പുളിങ്കുടിയിൽ പിറന്ന നാർകവിരാചനമ്പി രചിച്ച കൃതി. ഗാർഹിക ജീവിതക്രമങ്ങളാണ് ഇതിലെ പ്രതിപാദ്യം. നമ്പിയുടെ പിതാവായ ഉയ്യവന്താർ ഒരു ജൈനൻ ആയിരുന്നു എന്നു പരാമർശമുണ്ട്. കുലശേഖര പാണ്ഡ്യന്റെ സമകാലികനായിരുന്നു നമ്പി. തൊൽകാപ്പിയം, പന്തിരുപടലം എന്നിവയെ ആസ്പദമാക്കി നിർമിച്ച ശ്രേഷ്ഠമായ അകപ്പൊരുൾ ഇലക്കണനൂൽ ആണ് ഈ ഗ്രന്ഥം. ഇതിൽ പറയുന്ന ലക്ഷണമൊത്തിണങ്ങിയ കാവ്യമാണ് തഞ്ചൈവാണൻ കോവൈ. തമിഴ് സാഹിത്യകാരന്മാർ മുമ്പ് മനുഷ്യജീവിതത്തെ കുടുംബസംബന്ധി, ബാഹ്യലോകസംബന്ധി എന്നിങ്ങനെ രണ്ടായി വിഭജിച്ചിരുന്നു. ഇവയിൽ ആദ്യത്തേത് അകപ്പൊരുൾ എന്നും രണ്ടാമത്തേത് പുറപ്പൊരുൾ എന്നും വ്യവഹരിക്കപ്പെട്ടുവന്നു. പുരുഷാർഥങ്ങളിൽ മൂന്നാമത്തേതായ കാമം അകപ്പൊരുളിൽ അടങ്ങുന്നു; മറ്റു മൂന്നും പുറപ്പൊരുളിലും. ഈ രണ്ടു പൊരുളിന്റെയും ലക്ഷ്യം ആനന്ദമാണ്. അകപ്പൊരുൾ സംബന്ധിച്ച ലക്ഷണഗ്രന്ഥങ്ങളിൽ പ്രധാനപ്പെട്ടതാണ് അകപ്പൊരുൾവിളക്കം.



</doc>
<doc id="125106" url="https://ml.wikipedia.org/wiki?curid=125106" title="അകമാർകം">
അകമാർകം

സംഘകാലതമിഴകത്ത് രൂപമെടുത്ത ഒരു ഗാനശാഖയും നൃത്തശൈലിയും. തമിഴ്സാഹിത്യത്തിൽ "അകം" എന്ന പദത്തിന് പല അർത്ഥങ്ങളും കല്പിച്ചിരുന്നു. രാജാവുമായോ രാജമന്ദിരവുമായോ ബന്ധപ്പെട്ടത് എന്ന അർത്ഥത്തിൽ "അകം" പ്രയോഗിച്ചിട്ടുണ്ട്. "മാർകം" ശാസ്ത്രമേഖലയിലെ "മാർഗം" എന്ന പദത്തിന്റെ തമിഴ് തദ്ഭവമാണ്. ആ നിലയ്ക്ക് അകമാർകം എന്നത് രാജസമക്ഷം "വേത്തിയൽ" എന്ന പേരിൽ അവതരിപ്പിച്ചുവന്ന ശാസ്ത്രീയ കലാസമ്പ്രദായങ്ങളിലെ പ്രൌഢഗംഭീരമായ "മാർഗം" എന്ന ഗാനശൈലിയെയോ, സത്വരജസ്തമോഗുണങ്ങളെയും സാത്വതീ, ആരഭടീ എന്നീ വൃത്തികളെയും അവലംബമാക്കി രൂപപ്പെടുത്തിയ നൃത്തസമ്പ്രദായത്തെയോ കുറിക്കുന്നതായിരിക്കാം. "അകമാർഗം" എന്ന ഗാനശൈലിക്ക് "അരുമൈയിർപാടൽ" എന്നും നൃത്തശൈലിക്ക് "മുക്കുണം പറ്റവരും മെയ്ക്കൂത്ത്" എന്നും പിങ്കളന്തെ എന്ന നിഘണ്ടു അർത്ഥം പറയുന്നു. പാടി ഫലിപ്പിക്കാനും ആടി രസിപ്പിക്കാനും പ്രയത്നമേറെ വേണ്ടിവരുന്ന രണ്ടു ശൈലികളായിട്ടാണ് മറ്റു ചില നിഘണ്ടുക്കൾ അവയെ വിവരിക്കുന്നത്.


</doc>
<doc id="125113" url="https://ml.wikipedia.org/wiki?curid=125113" title="ഓപ്പറേഷണൽ ആംപ്ലിഫയർ">
ഓപ്പറേഷണൽ ആംപ്ലിഫയർ

ആം‌പ്ലിഫയർ സർക്യൂട്ട് ഉൾപ്പെടുന്ന മിക്ക ഇലക്ട്രോണിക്സ് സർക്യൂട്ടുകളുടെയും പ്രധാനപ്പെട്ട ഭാഗമാണ് "ഓപാംബ്" (op-amp) എന്ന പേരിൽ അറിയപ്പെടുന്ന ഓപറേഷണൽ ആംപ്ലിഫയർ . ഇവ കൂടുതലായും ഇൻ്റഗ്രേറ്റഡ് സർക്യൂട്ട് (IC) രൂപത്തിലാണ് ഉപയോഗിക്കുന്നത്.

ഓപറേഷണൽ ആം‌പ്ലിഫയർ ഡിഫറൻഷ്യൽ ഇൻപുട്ടോടു കൂടിയതും, പൊതുവെ ഒരു ഔട്ട്പുട്ട് ഉള്ളതും, നേർധാരാ വൈദ്യുതിയിൽ പ്രവർത്തിക്കുന്നതും, ഡയറക്ട് കപ്പിളിങ്ങ് മൂലം ബന്ധിപ്പിക്കാവുന്നതുമായ ഇലക്ട്രോണിക്ക് വോൾട്ടേജ് ആം‌പ്ലിഫയർ ആണ്. ഇൻപുട്ട് ടെർമിനലുകളിലെ വോൾട്ടതയിലുള്ള വ്യത്യാസത്തിന്റെ നൂറോ ആയിരമോ മടങ്ങ് വർദ്ധിപ്പിക്കുവാൻ ഇവയ്ക്ക് കഴിയും. 

ഇവയുടെ വിശേഷ ഫലം (ഔട്ട് പുട്ട്) ("പ്രവർധനം" (gain) പോലെയുള്ളവ) ഇൻറഗ്രേറ്റഡ് സർക്യൂട്ടിനു വെളിയിലുള്ള ഘടകങ്ങളുമായി (പ്രതിരോധകങ്ങൾ,കപ്പാസിറ്ററുകൾ മുതലായവ) നേരിട്ടു ബന്ധപ്പെട്ടിരിക്കുന്നു. അവയുടെ നിർമ്മാണ രീതിയും, താപനിലയും (പ്രവർത്തന താപനില) ഈ സവിശേഷ ഫലങ്ങളെ ചെറിയതോതിൽ സ്വാധീനിക്കുന്നുണ്ട്.

സർക്യൂട്ട് പ്രതീകമായ ചിത്രം വലതുവശത്ത് കാണിച്ചിരിക്കുന്നു, ഇവിടെ:

പവ്വർ സപ്ലെ പിന്നുകൾ (formula_4 ഉം formula_5 ഉം) മറ്റ് പല രീതിയിലുള്ള സൂചകങ്ങൾ ഉപയോഗിച്ചു വരുന്നു. എന്നിരുന്നാലും സിഗ്നലുകളുടെ ആമ്പ്ലിഫിക്കേഷനു വേണ്ടി വരുന്ന അധിക പവ്വർ നൽകുക എന്ന ധർമം ഒന്നുതന്നെയാണ്. മിക്കപ്പോഴും ഇവയെ ഒഴിവാക്കിയാണ് സർക്യൂട്ട് ചിത്രങ്ങളിൽ ഇവ നൽകാറുള്ളത്. മറ്റൊരു സൂചക ഉപയോഗരീതി ഇങ്ങനെ (formula_8 ഉം formula_9 ഉം) 
ആം‌പ്ലിഫയറിന്റെ ഇൻപുട്ട് formula_1 എന്നതും formula_2 എന്നതുമായ രണ്ട് ടെർമിനലുകൾ ചേർന്നതാണ്. എന്നാൽ ഔട്ട്പുട്ട് ഈ ടെർമിനലുകളിലെ വോൾട്ടതയിലെ വ്യത്യാസത്തെ മാത്രമേ ആം‌പ്ലിഫൈ ചെയ്യുന്നുള്ളൂ. ഈ വോൾട്ടതയെ “ഡിഫറൻഷ്യൽ ഇൻപുട്ട് വോൾട്ടത“ എന്നു പറയുന്നു. ഔട്ട്പുട്ടിലെ വോൾട്ടതയെ കണക്കാക്കാൻ താഴെപ്പറയുന്ന സമവാക്യം ഉപയോഗിക്കാം.

ഇവിടെ formula_1 എന്നത് നോൺ ഇൻ‌വേർട്ടിങ്ങ് ടെർമിനലിലെ വോൾട്ടതയും, formula_2 എന്നത് ഇൻ‌വേർട്ടിങ്ങ് ടെർമിനലിലെ വോൾട്ടതയും formula_15 എന്നത് ആം‌പ്ലിഫയറിന്റെ ഓപൺ ലൂപ്പ് ഗെയിനും ആണ്. ("ഓപൺ-ലൂപ്പ്" എന്നത് ഔട്ട്പുട്ടിൽ നിന്നും ഇൻപുട്ടിലേക്ക് ഫീഡ്ബാക്ക് ലൂപ്പ് ഇല്ല എന്നതിനെ സൂചിപ്പിക്കുന്നു. ഉണ്ടെങ്കിൽ അതിനെ “ക്ലോസ്ഡ് ലൂപ്പ്“ എന്നു പറയുന്നു)

പൊതുപ്രവർത്തനവും, നേർധാരാ ഡയറക്ട് കപ്പിളിങ്ങ് മൂലം ബന്ധിപ്പിക്കാവുന്നതും ഉയർന്ന ഗെയിൻ ഉള്ളതും ഇൻ‌വെർട്ടിങ്ങ് ഫീഡ്ബാക്കോടു കൂടിയതുമായ ആദ്യത്തെ ആം‌പ്ലിഫയർ ൽ ‘‘സമ്മിങ്ങ് ആം‌പ്ലിഫയർ‘‘ ("Summing Amplifier") എന്നത് കേൾ.ഡി സ്വാർഡ്സെൽ ജൂ. (Karl D. Swartzel Jr). എന്ന ആൾ "ബെൽ ലാബ്സിൽ (Bell labs)" നിന്നും1941 ൽ സമർപ്പിച്ചതാണ്. ഈ രൂപകല്പന 90 dB ഗെയിൻ നേടുന്നതിനായി മൂന്ന് വാക്വം ട്യൂബ് ഉപയോഗിച്ച് ഉള്ളതായിരുന്നു, ഇത് പ്രവർത്തിച്ചിരുന്നത് ±350 V ആണ്. ഇപ്പോഴുള്ള ഓപ്പാമ്പുകളിൽ ഉള്ള രണ്ട് ഇൻപുട്ടിൽ നിന്നും വ്യത്യസ്തമായി ഒരു ഇൻ‌വെർട്ടിങ്ങ് ഇൻപുട്ട് ആണ് ഉള്ളത്. രണ്ടാം ലോകമഹായുദ്ധക്കാലത്ത് ഈ അഭികല്പനയുടെ ഉപയോഗം M9 "(സൈനികം)" എന്ന ഡയറക്ടറിൽ ഉപയോഗിച്ചു "ബെൽ ലാബ്സ്" ആയിരുന്നു ഇതിന്റെ രൂപകർത്താക്കൾ. SCR584 റഡാറിൽ ഇതുപയോഗിച്ചതുമൂലം കൂടിയ തോതിലുള്ള പ്രവർത്തനശേഷി ലഭിക്കുകയുണ്ടായി (90% ത്തോടടുത്ത്), ഈ കണ്ടുപിടിത്തമില്ലങ്കിൽ ഇതസാധ്യമായിരുന്നു.

1947- ൽ കൊളബിയ സർവകലാശാലയിലെ പ്രൊഫസർ ജോൺ ആർ. റാഗാസ്സിനി "(Professor John R. Ragazzini)" ആണ് ഔപചാരികമായി ഓപറേഷണൽ ആം‌പ്ലിഫയറിനെ എഴുതി നിർവചിച്ചതും നാമകരണം ചെയ്തതും. ഒരു വിദ്യാർഥിയാണ് ഇതു വികസിപ്പിച്ചതെന്നും അദ്ദേഹം ഇതിൽ പരാർശിക്കുന്നുണ്ട്. പലവിധത്തിലും മികച്ചതായ ഈ ഓപാം‌മ്പ് രൂപകല്പന ചെയ്തത് ലോബീ ജൂലി "(Loebe Julie)" ആണ്. ഇതിൽ രണ്ട് നവരീതികൾ ഉണ്ടായിരുന്നു, ഇൻപുട്ടിൽ നീളമുള്ള ട്രയോഡുകളുടെ ജോഡി ഉപയോഗിച്ചു, ഇത് ഔട്ട്പുട്ടിലുണ്ടാകുന്ന ഡ്രിഫ്റ്റ് ഒഴിവാക്കാൻ സഹായകമായി മറ്റൊരു വിശേഷത ഇതിനു രണ്ട് ഇൻപുട്ട് (നോൺ ഇൻ‌വേർട്ടിങ്ങ്, ഇൻ‌വേർട്ടിങ്ങ്, ഇൻപുട്ടുകൾ) ഉണ്ടായിരുന്നു എന്നതാണ്. ചോപ്പർ സ്റ്റെബിലൈസ്ഡ് ആം‌പ്ലിഫയറിന്റെ "(chopper-stabilized amplifier)" ആവിർഭാവം ഇതിനെ അധികനാൾ ഉപയോഗത്തിലിരിക്കുവാൻ അനുവദിച്ചില്ല.

1949 - ൽ എഡ്വിൻ എ ഗോൾഡ്ബെർഗ് "(Edwin A. Goldberg)" ചോപ്പർ-സ്റ്റെബിലൈസ്ഡ് ഓപാം‌മ്പിനു രൂപകല്പന നൽകിയത്. ഈ ഓപാം‌മ്പിൽ സാധാരണ ഓപാം‌മ്പിനെ കൂടാതെ ഒരു പ്രത്യാവർത്തിധാരാ വൈദ്യുതിയിൽ പ്രവർത്തിക്കുന്ന മറ്റൊരു ആം‌പ്ലിഫയർ കൂടി ഉണ്ട്. ചോപ്പർ നേർധാരാ വൈദ്യുതിയിലേക്കും ഗ്രൗണ്ടിലേക്കും പ്രെത്യേക ആവൃത്തിയിൽ (60 Hz or 400 Hz) മാറുമ്പോൾ പ്രത്യാവർത്തിധാരാ വൈദ്യുതി ഉണ്ടാകുന്നു. ഈ സിഗ്നലുകൾ ആം‌പ്ലിഫിക്കേഷനും, റെക്ടിഫിക്കേഷനും, ഫിൽറ്ററിങ്ങിനും വിധേയമാക്കിയ ശേഷം ഓപാം‌ബിന്റെ നോൺ ഇൻ‌വേർട്ടിങ്ങ് ഇൻപുട്ടിലേക്ക് വിടുന്നു. ഈ സംവിധാനം ഗെയിൻ വളരെ അധികം വർദ്ധിപ്പിക്കുവാൻ സഹായകമായി മാത്രമല്ല ഔട്ട്പുട്ടിലെ ഡ്രിഫ്റ്റും ഡി.സി ഓഫ്സെറ്റും കുറച്ചു. പക്ഷേ നോൺ ഇൻ‌വേർട്ടിങ്ങ് ഇൻപുട്ട് മറ്റൊന്നിനും ഉപയോഗിക്കാൻ കഴിയില്ല എന്നുള്ളത് ഇതിന്റെ ഒരു കുറവായിരുന്നു.

1953 - ൽ ജോർജ്ജ് എ ഫിൽബ്രിക്ക് ഇൻ‌കോർപറേറ്റഡ് "(George A. Philbrick)" പുതിയ രൂപമായ K2-W പുറത്തിറക്കിയതോടെ വാക്വം ട്യൂബ് ഓപാം‌മ്പ് വളരെ കൂടുതൽ ഉപയോഗത്തിൽ വന്നു. ഇതിൽ കാണിച്ചിരിക്കുന്ന GAP/R എന്നത് കമ്പനിയുടെ മുഴുവൻ ചുരുക്കപ്പേരാണ്‌. നോൺ ഇൻ‌വേർട്ടിങ്ങ് പിന്നുകളുടെ ഉപയോഗം കൂടുതലാകുകയും പുതിയരീതിയിലുള്ള ഓപാം‌മ്പ് ഉപയോഗത്തിൽ വന്നതും, ഇവയുടെ ഉപയോഗം കുറച്ചു

"ഒരു നോൺ ഇൻ‌വേർട്ടിങ്ങ് ആം‌പ്ലിഫയറിൽ, ഇൻപുട്ട് വോൾട്ടതയുടെ അതേ ദിശയിൽ ഔട്ട്പുട്ട് വോൾട്ടതയും മാറുന്നു.“

ഓപാം‌മ്പിന്റെ ഗെയിൻ സമവാക്യം:

പക്ഷേ ഈ സർക്കീട്ടിൽ formula_17 എന്നത് formula_18 മായി ബന്ധപ്പെട്ടിരിക്കുന്നു ഇതിനുകാരണം formula_19 ലൂടെയുള്ള നെഗറ്റീവ് ഫീഡ്ബാക്ക് നെറ്റ്വർക്കാണ്. formula_20 ഉം formula_21 ഉം വോൾട്ടേജ് ഡിവൈഡർ സർക്കീട്ടിന്റെ ഭാഗമായി വരുന്നു, അപ്പോൾ formula_17 എന്നത് കൂടിയ പ്രതിരോധമുള്ളതായി മാറുന്നു.

അപ്പോൾ

ഇവിടെ

ഈ ഫലം ഗെയിൻ സമവാക്യത്തിൽ പകരം ചേർക്കുമ്പോൾ, 

നമുക്ക് ലഭിക്കുന്നു.

formula_18 വേണ്ടി പരിഹരിക്കുമ്പോൾ:

പക്ഷേ formula_15 വളരെ വലുതാകുമ്പോൾ, 

"ഒരു ഇൻ‌വേർട്ടിങ്ങ് ആം‌പ്ലിഫയറിൽ, ഇൻപുട്ട് വോൾട്ടതയുടെ വിപരീത ദിശയിൽ ഔട്ട്പുട്ട് വോൾട്ടതയും മാറുന്നു."

ഓപാം‌മ്പിന്റെ ഗെയിൻ സമവാക്യം:

ഇവിടെ, formula_17 എന്നത് formula_18 നെയും formula_33 നെയും ആശ്രയിച്ചിരിക്കുന്നു.വോൾട്ടേജ് ഡിവൈഡർ സർക്കീട്ടിന്റെ ഭാഗമായി വരുന്ന formula_34 ഉം formula_35 ഇതിനു കാരണമാകുന്നു. 

അതിനാൽ

ഈ ഫലം ഗെയിൻ സമവാക്യത്തിൽ പകരം ചേർക്കുകയും, formula_18 നു വേണ്ടി പരിഹരിക്കുകയും ചെയ്യുമ്പോൾ:

പക്ഷേ formula_15വളരെ വലുതാകുമ്പോൾ


ഓപ്പറേഷണൽ ആം‌പ്ലിഫയർ (ഇംഗ്ലീഷ്)


</doc>
<doc id="125119" url="https://ml.wikipedia.org/wiki?curid=125119" title="അകമുഴവ്">
അകമുഴവ്

തമിഴ്നാട്ടിൽ സംഘകാലത്തു പ്രചരിച്ചിരുന്ന ഒരു പ്രത്യേക തരം അവനദ്ധവാദ്യം (percussion instrument). ചിലപ്പതികാരം തുടങ്ങിയ കാവ്യങ്ങളിൽ ഇതിനെക്കുറിച്ചുള്ള പരാമർശങ്ങളുണ്ട്. മദ്ദളം, ഉടുക്ക്, തിമില, കുടമുഴ തുടങ്ങി മുപ്പതോളം വാദ്യങ്ങളെ അകമുഴവ്, അകപ്പുറമുഴവ്, പുറമുഴവ്, പുറപ്പുറമുഴവ്, പണ്ണമൈമുഴുവ്, നാൾമുഴവ്, കാലൈമുഴവ് എന്നിങ്ങനെ ഏഴായി അന്നത്തെ പണ്ഡിതന്മാർ തരംതിരിച്ചിട്ടുണ്ട്. പ്രസ്തുത വിഭജനത്തിൽ ഏറ്റവും ശ്രേഷ്ഠവും ഉത്തമവുമായ വാദ്യങ്ങൾ അകമുഴവ് എന്നറിയപ്പെടുന്നു. മദ്ദളം, ചല്ലിക, ഇടയ്ക്ക, കരടിക, ഭേരി, പടഹം, കുടമുഴവ് എന്നിവയാണ് ഈ വിഭാഗത്തിൽപ്പെട്ട വാദ്യങ്ങൾ. കൊട്ടാരങ്ങളിലും ക്ഷേത്രങ്ങളിലും നടത്തുന്ന അകക്കൂത്തിന് ഉപയോഗിക്കുന്ന വാദ്യം എന്നതുകൊണ്ടാവാം ഇതിന് അകമുഴവ് എന്നു പേരു വന്നത്.


</doc>
<doc id="125120" url="https://ml.wikipedia.org/wiki?curid=125120" title="അകം കൃതികൾ">
അകം കൃതികൾ

തമിഴിലെ സംഘകൃതികളിൽ ഒരു വിഭാഗം. പ്രേമം വിഷയമാക്കിയുള്ള ഗാനകൃതികൾ. പ്രേമം സംബന്ധിച്ച വിഷയങ്ങളെ അകം എന്നും വീരത്വം, ഔദാര്യം, കീർത്തി മുതലായ വിഷയങ്ങളെ പുറം എന്നും പ്രാചീന തമിഴ് പണ്ഡിതന്മാര് വ്യവഹരിച്ചിരുന്നു. അകംപാട്ടുകളിലെ നായകന് സങ്കല്പപാത്രമാണ്. പുറംപാട്ടുകളില് നാടുവാഴുന്നവരുടെ ഗുണങ്ങളെ വാഴ്ത്തുകയാണ് പതിവ്. അതിനാല് അകംപാട്ടുകള് കവിസങ്കല്പങ്ങളായും പുറംപാട്ടുകള് വസ്തുസ്ഥിതികഥനങ്ങളായും പരിണമിക്കുന്നു. പ്രേമകഥ വിവരിക്കുമ്പോള് അതിന് അനുയോജ്യമായ സ്ഥലം, സമയം, പക്ഷി, മൃഗം, വൃക്ഷം, പൂവ് എന്നിങ്ങനെയുള്ളവയെ ഇണക്കി പാടുന്ന പതിവ് പണ്ടേയുള്ളതാണ്. ജനഹൃദയങ്ങളില് മാത്രം ജീവിച്ച നാടോടിപ്പാട്ടുകളുടെ രീതിയും ഇതുതന്നെ. അവയില്നിന്നാണ് പുലവ(പണ്ഡിത)ന്മാര് അകംകൃതികളിലെ പ്രതിപാദനസമ്പ്രദായം കൈക്കൊണ്ടതെന്നു വിചാരിക്കാം. അങ്ങനെ അകംപാട്ടുകളിൽ പ്രകൃതിവർണന സുലഭമായിത്തീർന്നു. എങ്കിലും അവയുടെ പ്രധാനലക്ഷ്യം പ്രേമത്തെപ്പറ്റി പാടുക എന്നതുതന്നെ.

പ്രാചീന തമിഴ് കൃതികൾ പത്തുപ്പാട്ട്, എട്ടുത്തൊകൈ, പതിനെണ്കീഴ്കണക്ക് എന്നീ മൂന്നിനത്തിൽ അടങ്ങുന്നു. അവയുടെ എട്ടുത്തൊകൈനൂല്കളിൽ നറ്റിണൈ, അകനാനൂറ്, ഐങ്കുറുന്നൂറ്, കുറുന്തൊകൈ, കലിത്തൊകൈ എന്നിങ്ങനെ സമാഹാരഗ്രന്ഥങ്ങളാണ് അകംകൃതികൾ എന്ന പേരിൽ അറിയപ്പെടുന്നത്.

9 മുതൽ 12 വരികളുള്ള 400 പാട്ടുകളുടെ സമാഹാരമാണിത്. പന്നാറു തന്തമാറൻ വഴുതിയുടെ ആജ്ഞപ്രകാരമാണ് ഈ പാട്ടുകൾ സമാഹരിച്ചത്. സമാഹർത്താവ് ആരെന്ന് വ്യക്തമായിട്ടില്ല. സംഘകാലത്തിന്റെ അന്ത്യദശയിലാണ് ഇത് സമാഹരിക്കപ്പെട്ടതെന്നു കാണുന്നു. അകംകൃതികളിൽ പ്രാധാന്യമേറിയതാണ് ഈ കൃതി. 187 പുലവന്മാർ പാടിയ പാട്ടുകളാണ് ഇതിൽ അടങ്ങിയിരിക്കുന്നത്. തഞ്ചാവൂർ ശ്രീനിവാസപിള്ളയും എസ്. വൈയാപുരിപ്പിള്ളയും 175 പുലവന്മാരാണ് നറ്റിണൈ ഗാനങ്ങൾ പാടിയതെന്ന അഭിപ്രായക്കാരാണ്. അവരുടെ പട്ടിക പരിശോധിച്ചാൽ, രാജാവിൽ നിന്ന് 'കാവിതി'പ്പട്ടം നേടിയ വണിക് പ്രമുഖന്മാരും ധാന്യവ്യാപാരികളും ആചാര്യന്മാരും കുറത്തിമാരും കൊല്ലൻ തുടങ്ങിയ തൊഴിലാളികളും അക്കാലത്ത് നല്ല പാണ്ഡിത്യമുള്ളവരായിരുന്നുവെന്ന് തെളിയുന്നു. ചേരചോള പാണ്ഡ്യന്മാരുടെ പൊതുപേരുകളാണ് ഇതിൽ ഉൾ പ്പെടുത്തിയിരിക്കുന്നത്. രാജാക്കന്മാർ തങ്ങളുടെ കർത്തവ്യം ശരിക്കു നിർവഹിച്ചാൽ അവരുടെ ഭരണം സന്തുഷ്ടി നല്കുന്ന തണലിനു സദൃശമായിരിക്കും എന്ന ആദർശം മുൻനിർത്തി ചോളന്മാർ, ധർമത്തിന് ലോപം വരാത്തവിധം നീതി നടത്തിവന്നു. കുറിഞ്ചിനിലങ്ങളിൽ ദേശകാവൽ ഏർ പ്പെടുത്തിയിരുന്നു. കാവലാളന്മാർ രാത്രി മുഴുവൻ ഉറക്കമിളച്ചിരുന്ന് കുറിഞ്ചിനിലരാഗം പാടി കാവൽ നിർവഹിച്ചിരുന്നു. നെയ്തൽ നിലങ്ങളിലെ കാവൽക്കാർ യാമംതോറും ജനങ്ങളെ മണിയടിച്ചുണർത്തി വാതിലടച്ചു സശ്രദ്ധരായിരിക്കാൻ ഉദ്ബോധിപ്പിച്ചിരുന്നു. സജ്ജനങ്ങളുടെ ഊരും പേരും എഴുതി പൊതുസ്ഥലങ്ങളിൽ വച്ചിരുന്നു. അയൽ, പരതൻ മുതലായവരുടെ പ്രത്യേകതകളും തൊണ്ടി, കൊർക്കൈ, മാന്തൈ, കാണ്ടവായിൽ, കൂടൽ, കിടങ്കിൽ, ചായ്ക്കാട്, പൊറൈയാട്, മരുങ്കൂർപ്പട്ടിനം, മുള്ളൂർ, വെണ്ണി മുതലായ പ്രാചീന നഗരങ്ങളുടെ നാമങ്ങളും ഇവയിലുണ്ട്. ഇവയിൽ ചിലതിന്റെ രൂപാന്തരങ്ങൾ ഇന്നും കേരളത്തിൽ നിലനിൽക്കുന്നു. അക്കാലത്തെ വേഷവിധാനങ്ങൾ, വാണിജ്യരീതി, കലകൾ, ചികിത്സാവിധി, മതം മുതലായവയെപ്പറ്റി പലതും ഇതിൽ നിന്നു ഗ്രഹിക്കാം. അന്നത്തെ സംസ്കാരത്തിന്റെ സ്വഭാവമറിയാൻ ഈ ഗ്രന്ഥം വളരെ പ്രയോജനപ്പെടുന്നു.

13 മുതൽ 31 വരെ വരികളുള്ള 400 പാട്ടുകളുടെ സമാഹാരമാണിത്. ഇതിനു 'നെടുന്തൊകൈ' എന്നും പേരുണ്ട്. ഉപ്പൂരികുടികിഴാർമകൻ ഉരുത്തിര ചൻമൻ ആണ് സമാഹർത്താവ്; സമാഹരിപ്പിച്ചത് ഉക്കിരപ്പെരുവഴുതി എന്ന പാണ്ഡ്യരാജാവും. ഇതിൽ ആദ്യത്തെ 120 പാട്ടുകളെ 'കളിറ്റിയാനൈ നിരൈ' എന്നും 121 മുതൽ 300 വരെയുള്ള പാട്ടുകളെ 'മണിമിടൈ പവളം' എന്നും അവസാനത്തെ 100 പാട്ടുകളെ 'നിത്തിലക്കോവൈ' എന്നും പറയുന്നു.

ഇതിന്റെ പായിരം (പ്രശസ്തി) പാടിയത് 'ഇടൈയളനാട്ട് മണക്കുടിയാൻ പാൽവണ്ണതേവൻ' ആയ വില്ലവതരൈയൻ ആണ്. അദ്ദേഹത്തിന്റെ കാലം നിർണയിക്കപ്പെട്ടിട്ടില്ല. ഈ സമാഹാരഗ്രന്ഥത്തിലെ പാട്ടുകൾ രചിച്ച പുലവൻമാരുടെ എണ്ണം 145 ആണെന്ന് അദ്ദേഹം പറയുന്നു. തമിഴ് സാഹിത്യകാരന്മാർ മിക്കവരും ഇത് അംഗീകരിക്കുന്നുണ്ട്. എന്നാൽ ഇതിൽ പറഞ്ഞിട്ടുള്ള പണ്ഡിതന്മാരുടെ പേരുകൾ കണക്കാക്കുമ്പോൾ അവരുടെ എണ്ണം 158 വരും. മൂന്നുപേരുടെ നാമധേയം നിശ്ചയമില്ല. കുറിഞ്ചി (മലവാരം), മുല്ലൈ (കാട്), മരുതം (വയലും കരയും), പാലൈ (മഴയില്ലാത്തിടം), നെയ്തൽ (സമുദ്രതീരം) എന്നീ അഞ്ചു തിണൈകളെ സംബന്ധിച്ച ഈ പാട്ടുകളുടെ ക്രമീകരണം പ്രത്യേകം ശ്രദ്ധാർഹമാണ്. ഒറ്റ എണ്ണമായിട്ടുള്ളവ പാലൈപ്പാട്ടുകളാണ്; 10, 20, 30 എന്ന സംഖ്യയുള്ളവ നെയ്തൽപാട്ടുകൾ; 4, 14, 24 എന്നിങ്ങനെ ഒടുവിൽ 4 വരുന്നവ മുല്ലൈപ്പാട്ടുകൾ; 2, 8, 12, 18 എന്നിപ്രകാരം 2, 8 ഒടുവിലുള്ളവ കുറിഞ്ചിത്തിണൈയിൽ ഉൾപ്പെടും; 6 ഒടുവിൽ വരുന്നവ (6, 16, 26, 36 മുതലായവ) മരുതം സംബന്ധിച്ചവയാണ്. ഇങ്ങനെയൊരു സമ്പ്രദായം മറ്റൊന്നിലും കാൺമാനില്ല.

അകനാനൂറിലെ പാട്ടുകളിൽ 80 എണ്ണം കുറിഞ്ചിയെപ്പറ്റിയുള്ളവയാകുന്നു; പാലൈ സംബന്ധിച്ച 200; മുല്ലൈപ്പാട്ടുകൾ 40; മരുതം സംബന്ധിച്ചവ 40; നെയ്തൽ പാട്ടുകൾ 40. ഇവയിൽ കുറിഞ്ചി, പാലൈ, മുല്ലൈ, മരുതം, നെയ്തൽ എന്നീ അഞ്ചുവക പ്രദേശങ്ങളുടെ സ്വഭാവം വ്യക്തമാക്കിയിട്ടുണ്ട്.

പുണർതൽ (സംഭോഗം), പിരിതൽ (വിരഹം), ഇരുത്തൽ (സ്ഥിതി), ഊടൽ (പ്രണയകലഹം), ഇരങ്കൽ (വ്യസനം) എന്നീ അഞ്ചുവക ഒഴുക്കങ്ങൾ (നടപടികൾ) ഉചിതമായ ഉപമകളിണക്കി ഇതിൽ വിവരിച്ചിരിക്കുന്നു.

അന്തിയിളം കീരനാർ മുതൽ വേമ്പറ്റൂർ കുമരനാർ വരെ 158 പുലവരാണ് അകനാനൂറിലെ പാട്ടുകൾ രചിച്ചിരിക്കുന്നത്. അവരിൽ സ്ത്രീകളുമുണ്ട്.

നന്ദൻമാർ (മഗധം), മൗര്യാക്രമണം, ഉതിയൻചേരൻ, ചേരലാതൻ, മാന്തരംപൊറൈയൻ, കടുംകോ, ഉതിയൻ, കോതൈമാർവൻ, തിത്തൻ, കരികാലൻ, കിള്ളിവളവൻ, ആലങ്കാനത്തുചെഴിയൻ, പശുംപൂൺ പാണ്ഡ്യൻ, പഴയൻ മാറൻ എന്നിങ്ങനെ സംഭവങ്ങളും രാജാക്കന്മാരും ഇതിൽ പരാമർശിക്കപ്പെട്ടിരിക്കുന്നു. മുൻപറഞ്ഞ ചേരചോളപാണ്ഡ്യരാജാക്കന്മാർക്കു പുറമേ അനേകം സാമന്തൻമാരുടെ പേരുകളും ഈ ഗാനങ്ങളിൽ കാണാം. ബാണന്മാർ, ഗംഗന്മാർ, തിരൈയന്മാർ മുതലായവരെയും പണ്ടത്തെ ഗ്രാമഭരണം, വിവാഹരീതികൾ, മതസ്ഥാപനങ്ങൾ, സംസ്കാരം, പുരാണകഥകൾ എന്നിവയെയും ഇതിൽ വിവരിച്ചിട്ടുണ്ട്.

3 മുതൽ 6 വരെ വരികളുള്ള 500 പാട്ടുകളുടെ സമാഹാരമാണിത്. മരുതം, നെയ്തൽ, കുറിഞ്ചി, പാലൈ, മുല്ലൈ എന്നീ 5 'ഒഴുക്ക'ങ്ങളിൽ ഓരോന്നിനെയും കുറിച്ച് 100 വീതം ചെറിയ പാട്ടുകൾ ഇതിലുണ്ട്; അതാണ് ഇതിന് ഈ പേരു വരാൻ കാരണം. ഇതു സമാഹരിച്ചത് പുലത്തുറൈമുറ്റിയ കൂടലൂർ കീഴാർ ആണ്. യാനൈകട്ചേയ്മാന്തഞ്ചേരൽ ഇരുമ്പൊറൈ ഇവ പ്രസാധനം ചെയ്തു. ഈ രാജാവിന്റെ ചരമത്തെപ്പറ്റി വിലപിച്ച് കൂടലൂർ കീഴാർ പാടിയ ഗാനം പുറനാനൂറിൽ (220) കാണാം. ആ സ്ഥിതിക്ക് പുറനാനൂറ് സമാഹരിക്കപ്പെടുന്നതിനുമുമ്പ് ഈ ചേരരാജാവിന്റെ കാലത്ത് ഐങ്കുറുനൂറ് പ്രകാശനം ചെയ്യപ്പെട്ടുവെന്ന് കരുതാം. മരുതം പാടിയ ഓരംപോകിയാർ ആതൻ എന്ന ചേരരാജാവിനെയും അദ്ദേഹത്തിന്റെ വംശജനായ അവിനിയെയും തന്റെ ഗാനങ്ങളിൽ വാഴ്ത്തിയിരിക്കുന്നതുകൊണ്ട് ആ കവി അവിനിയുടെ സമകാലികനാണെന്ന് വിചാരിക്കാം. അദ്ദേഹം അക്കാലത്ത് ജീവിച്ചിരുന്ന ചോളപാണ്ഡ്യരാജാക്കന്മാരെയും ചില സാമന്തന്മാരെയും ആശ്രയിച്ചിരുന്നതായി കാണുന്നു. നെയ്തൽ പാടിയ അമ്മൂവനാർ ചേരനാട്ടിലെ സമുദ്രതീരനഗരങ്ങളായ തൊണ്ടിയെയും മാന്തയെയും ഭംഗിയായി വർണിച്ചിട്ടുണ്ട്. കപിലർ കുറിഞ്ചിത്തിണയെപ്പറ്റി പാടുന്നതിൽ വിദഗ്ദ്ധനാണ്. ഓതൽ ആന്തയാർ പാരിയെപ്പറ്റി പാടിയിരിക്കുന്നു. മാതൽ അഥവാ ഓതല്ലൂർ കുട്ടനാട്ടിലെ ഒരു സ്ഥലമാണ്. മുല്ലയെപ്പറ്റി പാടിയ പേയനാർ നല്ലൊരു പണ്ഡിതനായിരുന്നു. (ചേരനാട്ടിൽ ചിറയ്ക്കലിനു സമീപമുള്ള 'പൈയനൂർ' -- പയ്യന്നൂർ -- മുമ്പു പേയന്നൂർ എന്ന പേരിലാണ് അറിയപ്പെട്ടിരുന്നത്.)

ആതൻ, അവിനി, കുട്ടുവൻ എന്നീ ചേരരാജാക്കന്മാരും കടുമാൻകിള്ളി എന്ന ചോളരാജാവും തെന്നവൻ, തേർവൺകോമാൻ, കൊർക്കൈക്കോമൻ എന്നീ നാമങ്ങളുള്ള പാണ്ഡ്യരാജാവും ഇതിൽ പരാമർശിക്കപ്പെട്ടിട്ടുണ്ട്. അക്കാലത്തെ പല ആചാരങ്ങളും വിശ്വാസങ്ങളും മറ്റു പല സാമൂഹിക പ്രത്യേകതകളും ഇതിൽ നിഴലിക്കുന്നു.

ഇതിൽ 4 മുതൽ 8 വരെ വരികളുള്ള 400 പാട്ടുകളുണ്ട്. പൂരിക്കോ ആണ് സമാഹർത്താവ്. സമാഹരണത്തിന് പ്രേരണ നൽകിയത് ആരാണെന്ന് വ്യക്തമല്ല. ഐങ്കുറുനൂറും ഇതും ഒരേ കാലത്ത് സമാഹരിക്കപ്പെട്ടിരിക്കണം. കുറുന്തൊകൈ പാടിയ പുലവൻമാർ 203 പേരാണ്. ഇവരിൽ ചേരരാജാക്കന്മാരും ചോളന്മാരും പാണ്ഡ്യന്മാരും ഉൾപ്പെടുന്നു. ചില ഉദ്യോഗസ്ഥന്മാരും പുലവൻമാരുടെ പരിഗണനയിൽ വരുന്നു. ഒരു സൈന്യാധിപനും അതിലുണ്ട്. വിഭിന്നവൃത്തികളിൽ ഏർപ്പെട്ടിരുന്ന പലരേയും ഇക്കൂട്ടത്തിൽ കാണാം. സ്ത്രീകളും അപൂർവമല്ല.

അന്നത്തെ നഗരസംവിധാനം, വാർത്താവിതരണം, ഈശ്വരാരാധന, ശില്പവിദ്യ, കുറിഞ്ചിനിലത്തിന്റെ പ്രത്യേകതകൾ, കർമപദ്ധതി മുതലായവയെല്ലാം ഇതിൽനിന്നറിയാം.

ഇതിലുള്ള പാലൈയെ പെരുങ്കടുങ്കോനും കുറിഞ്ചിയെ കപിലരും മരുതത്തെ മരുതൻ ഇളനാകനും മുല്ലയെ ചോഴൻ നല്ലുരിത്തിരനും നെയ്തലിനെ നല്ലന്തുവനും പാടി യെന്ന് ഒരു വെൺപാ വ്യക്തമാക്കുന്നു. ഈ വെൺപാ പില്ക്കാല സൃഷ്ടിയാണെന്നും കലിത്തൊകൈയുടെ പഴയ കൈയെഴുത്തു പ്രതികളിൽ ഇത് കാണുന്നില്ലെന്നും ഇതിന്റെ കർത്താവ് നല്ലന്തുവനാർ മാത്രമാണെന്നും ചില ഗവേഷകന്മാർ അഭിപ്രായപ്പെടുന്നു.

ഇതേവരെ പറഞ്ഞ അകംകൃതികളിൽനിന്നും വിഭിന്നമാണ് കലിത്തൊകൈ. ഇത് 'കലിപ്പാ' വൃത്തത്തിൽ വിരചിതമാണ്. ഇതിലെ പാട്ടുകളിൽ ചിലതിന് 80 വരികൾ ഉണ്ട്. തൊൽകാപ്പിയർ പൊരുളിയലിൽ വിധിച്ചിട്ടുള്ളവിധം നിർമ്മിക്കപ്പെട്ടവയാണ് ഇവ. അതുകൊണ്ട് ഇതിൽ കൈക്കിളൈ, പെരുന്തിണൈ, മടലേറുതൽ, ഹീനൻമാരുടെ പ്രണയം എന്നിവ സംബന്ധിച്ച ഗാനങ്ങൾ കൂടുതലായുണ്ട്. ഇതിന്റെ രീതി അത്ര മേന്മയുള്ളതല്ല. മറ്റ് അകംകൃതികളിലെപ്പോലെ പ്രശസ്തരായ അനേകം രാജാക്കന്മാർക്കും മഹാനഗരങ്ങൾക്കും മലകൾക്കും നദികൾക്കും ഇതിൽ സ്ഥാനമില്ല. പാണ്ഡ്യരാജാക്കന്മാരും മധുര, പൊതിയിൽ എന്നീ പട്ടണങ്ങളും വൈഗാനദിയും മാത്രമാണ് ഇതിൽ വർണ്യവിഷയമായിട്ടുള്ളത്. ചേരചോള രാജാക്കന്മാരുടെയോ അവരുടെ നഗരങ്ങളെയോ പറ്റി യാതൊന്നും ഇതിൽ കാണാനില്ല. പുരാണകഥകൾ ഒട്ടേറെ ഇതിൽ സ്ഥലംപിടിച്ചിട്ടുണ്ട്. ഇത് ഒറ്റ വ്യക്തിയുടെ കൃതിയാണെന്നും അതല്ല, അഞ്ചുപേരുടെ കൃതിയാണെന്നും അഭിപ്രായഭേദങ്ങൾ നിലവിലുണ്ട്. സംഘകാലത്തിന്റെ അവസാന ഘട്ടത്തിലുണ്ടായതെന്ന് പറയപ്പെടുന്ന ഈ കൃതിയിൽ ഹിന്ദുമതസ്വാധീനം മറ്റു സംഘകാലകൃതികളെ അപേക്ഷിച്ച് കൂടുതലായി കാണുന്നു.


</doc>
<doc id="125122" url="https://ml.wikipedia.org/wiki?curid=125122" title="അകർമം">
അകർമം

പ്രതിഫലേച്ഛയില്ലാതെ ചെയ്യുന്ന മാനസികമോ ശാരീരികമോ ആയ പ്രവൃത്തിയാണ്‌ അകർമം എന്ന് പറയുന്നത്. സദ്കർമ്മങ്ങൾ സുഖവും ദുഷ്കർമ്മങ്ങൾ ദുഃഖവും നൽകുന്നു. ഹിന്ദുമതവിശ്വാസപ്രകാരം വ്യക്തി കർമ്മഫലം അനുഭവിക്കാൻ പുനർജനിക്കുകയും വീണ്ടും കർമ്മം ചെയ്യുകയും ചെയ്യുന്നു. ഇത് കർമ്മബന്ധത്തിന്റെ ചാക്രികതയിൽനിന്ന് ആത്മാവിനെ മുക്തമാക്കുന്നില്ല. യാതൊരു കർമ്മമാണോ കർമ്മത്തിന്റെ നൈരന്തര്യത്തെ ഇല്ലാതാക്കുന്നത്, ആ കർമ്മമാണ് അകർമ്മം. അകർമ്മം സുഖദുഃഖങ്ങൾ നൽകുന്നില്ല. കാരണം, സുഖദുഃഖകാരണമായ ആഗ്രഹം അവിടെ ഇല്ല. അകർമ്മം ഏറ്റവും സാത്വികമാണ്.

ഗീതയിലെ നാലാമധ്യായമായ ജ്ഞാനയോഗത്തിലാണ് അകർമത്തെപ്പറ്റി ആധികാരികമായി പ്രസ്താവിച്ചിരിക്കുന്നത്.
എന്താണ് കർമ്മം, എന്താണ് അകർമ്മം എന്ന കാര്യത്തിൽ പണ്ഡിതർപോലും ഭ്രമിച്ചവരാണ്. യാതൊന്നറിഞ്ഞാൽ അശുഭങ്ങളിൽനിന്ന് മുക്തി ലഭിക്കുമോ ആ കർമ്മമെന്താണെന്ന് ഞാൻ പറയാം. 

കർമം, വികർമം, അകർമം എന്നിവയെപ്പറ്റി അറിഞ്ഞിരിക്കുക ആവശ്യമാണെന്നും കർമത്തിന്റെ രഹസ്യം അത്യന്ത സൂക്ഷ്മമാണെന്നും ശ്രീകൃഷ്ണൻ അർജുനനോടു പറയുന്നു. അകർമം എന്നതുകൊണ്ട് കർമം ചെയ്യാതിരിക്കൽ എന്നല്ല ഇവിടെ ഉദ്ദേശിച്ചിട്ടുള്ളത്. ഒരുനിമിഷം പോലും ആരും കർമം ചെയ്യാതെ ഇരിക്കുന്നില്ല. (ന ഹി കശ്ചിത് ക്ഷണമപി ജാതു തിഷ്ഠത്യകർമ്മകൃത് കാര്യതേ ഹ്യവശാഃ കർമ്മാ സർവഃ പ്രകൃതിജൈർ ഗുണൈഃ -ഗീ. 3.5 -ഇവിടെ അകർമ്മപദം കർമ്മം ചെയ്യാത്ത അവസ്ഥയെ കുറിക്കാൻ.). എന്നാൽ കർമം അനുഷ്ഠിക്കുമ്പോൾ ആത്മാവു കർമം ചെയ്യുന്നില്ലെന്നു ഭാവനം ചെയ്യുവാൻ ജ്ഞാനികൾക്കു കഴിയും. ജ്ഞാനിയായ ഒരാളുടെ നിസ്സംഗമായ കർമത്തെയാണ് അകർമമായി ഇവിടെ വിവക്ഷിച്ചിട്ടുള്ളത്.

അഹന്തയാണ് കർമ്മത്തിന്റെ ഉറവിടം. ആത്മജ്ഞാനിയുടെ കർമ്മം കണ്ണാടിയിലെ പ്രതിബിംബം പോലെയാണ്; അതിൽ പ്രതിഫലിക്കുന്ന ബിംബങ്ങൾ കണ്ണാടിയെ യാതൊരു വിധത്തിലും ബാധിക്കുന്നില്ല. രണ്ടിടത്തും അഹന്ത നിലനിൽക്കുന്നില്ല. അകർമ്മകൃത്ത് താൻ ചെയ്യുന്ന കർമ്മങ്ങളുടെ സാക്ഷി മാത്രമാണ്. “ആരാണോ കർമ്മത്തിൽ അകർമ്മവും അകർമ്മത്തിൽ കർമ്മവും കാണുന്നത്, അദ്ദേഹമാണ് ബുദ്ധിമാൻ; അദ്ദേഹമാണ് സർവകർമ്മകൃത്തുക്കളിലും യുക്തൻ." (4-18) എന്ന് ഗീതയിൽ പറയുന്നു.

ഗീതയിൽത്തന്നെ
"കർമം ചെയ്യുന്നതിനു മാത്രമേ നിനക്ക് അധികാരമുള്ളു. ഒരിക്കലും നീ ഫലത്തെ ഉദ്ദേശിക്കരുത്. കർമഫലത്തെ, അതായതു വീണ്ടും വീണ്ടുമുള്ള ജന്മത്തെ നീ ഉണ്ടാക്കരുത്. അകർമത്തിൽ നിനക്കു സംഗമരുത് എന്നു ശ്രീകൃഷ്ണൻ മറ്റൊരിടത്ത് അർജുനനോടു പറയുന്നു. അകർമം എന്നതിന് കർമം ചെയ്യാതിരിക്കൽ എന്ന അർത്ഥമാണ് ഇവിടെ സ്വീകരിക്കുന്നത്. കർമം ചെയ്യാതിരിക്കുന്നത് ഒരിക്കലും ആശാസ്യമല്ല എന്നതാണ് അ താത്പര്യം. കർമം ചെയ്യണമെന്നുതന്നെ ഗീതാകാരൻ അനുശാസിക്കുന്നു. ആത്മജ്ഞാനി കർമം ചെയ്യുന്നതു ഫലാപേക്ഷകൊണ്ടല്ല, ലോകോന്നതിക്കുവേണ്ടിയാകയാൽ ആ നിലയിലെത്തിയവനും കർമം എപ്പോഴും ചെയ്തുകൊണ്ടേയിരിക്കുന്നു.

ആത്മജ്ഞാനിയുടെയും ലൌകികന്റെയും നിലയിൽ നിന്ന് അകർമത്തിന് ഇപ്രകാരം രണ്ടു വ്യാഖ്യാനമുണ്ടെങ്കിലും വിശാലമായ അർത്ഥത്തിൽ അവയ്ക്കു വൈരുദ്ധ്യമില്ലെന്നു കാണാം. ഇവിടെ അകർമ്മം കൊണ്ട് കർമ്മത്തിൽനിന്നുള്ള ആത്യന്തികമോചനം - മോക്ഷം - എന്നാണ് അർത്ഥമാക്കേണ്ടതെന്നും, മോക്ഷത്തിൽ സംഗമുണ്ടാകുന്നതും മോക്ഷത്തിൽനിന്ന് തടയുന്നുവെന്നും വിനോബാ പറയുന്നു.

അകർമം എന്നതിന് അപ്രശസ്തകർമം, അകരണീയകർമം, കർമ്മം ചെയ്യാതിരിക്കൽ - എന്നിങ്ങനെയെല്ലാം കോശങ്ങളിൽ അർത്ഥം നിർദ്ദേശിച്ചിട്ടുണ്ട്.


</doc>
<doc id="125123" url="https://ml.wikipedia.org/wiki?curid=125123" title="അകാരസാധകം">
അകാരസാധകം

ശബ്ദം ചിട്ട ചെയ്യുന്നതിനുവേണ്ടി അ എന്ന സ്വരം പാടിശീലിക്കുന്നതാണ് അകാരസാധകം. സംഗീതാഭ്യസനം ആരംഭിക്കുന്ന കാലം മുതൽക്കേ അകാരസാധകം ശീലിക്കുന്നതുകൊണ്ട് ശബ്ദത്തിന് മുഴുപ്പും ഇമ്പവും ഭംഗിയും ഉണ്ടാകുന്നു. ഗമകങ്ങൾ, വിശേഷസ്വരസഞ്ചാരങ്ങൾ എന്നിവ അനായാസമായി പാടുന്നതിനും സംഗീതത്തിന് ശക്തിയും ഉച്ചാരണത്തിന് ദൃഢതയും കിട്ടുന്നതിനും അകാരസാധകം പ്രയോജനപ്പെടുന്നു. രാഗാലാപനവും "നിരവൽ" തുടങ്ങിയ മനോധർമവിന്യാസങ്ങളും മറ്റും അകാരാലാപനം വഴിയാണ് സാധാരണ പ്രയോഗിക്കപ്പെട്ടുവരുന്നത്. ഇ, ഉ, എ, ഒ, മ് എന്നീ സ്വരങ്ങളും സാധകം ചെയ്യാറുണ്ട്.


</doc>
<doc id="125126" url="https://ml.wikipedia.org/wiki?curid=125126" title="അകാരാദി">
അകാരാദി

അക്ഷരമാലാക്രമത്തിന് വാക്കുകളെ അടുക്കിയിട്ടുള്ള നിഘണ്ടു എന്ന് ശബ്ദാർഥം. ഭാരതീയ ഭാഷകളിലെ അക്ഷരമാലാക്രമമനുസരിച്ച് അക്ഷരമാല 'അ'യിൽ തുടങ്ങുന്നതുകൊണ്ടാണ് ഇതിന് അകാരാദി എന്നു പേരുണ്ടായത്. ഉർദു ഒഴികെയുള്ള എല്ലാ ഭാരതീയ ഭാഷകളിലെയും അക്ഷരമാല അ, ആ, ഇ, ഈ, ഉ, ഊ എന്നീ ക്രമത്തിലാകയാൽ ആ ഭാഷകളിലെ ശബ്ദാവലിയുടെ ക്രമീകരണവും അത്തരം അക്ഷരമാലാക്രമത്തിൽ തന്നെയാണ്. ഇംഗ്ളീഷിൽ A, B,C,D എന്നീ ക്രമത്തിലും ഗ്രീക്കിൽ ആൽഫാ, ബീറ്റാ എന്നീ രീതിയിലുമാണ് ലിപിസംവിധാനം.

അകാരാദി, നിഘണ്ടു, കോശം, ഡിക്ഷണറി (Dictionary), ലക്സിക്കൺ (Laxicon) എന്നിങ്ങനെ വിവിധ നാമങ്ങളിൽ അറിയപ്പെടുന്ന ഗ്രന്ഥങ്ങളെല്ലാം സ്വഭാവത്തിൽ അല്പസ്വല്പം ഭിന്നമാണെങ്കിലും സ്വരൂപത്തിൽ സമാനങ്ങൾ തന്നെയാണ്. ചരിത്രപരവും വിദ്യാഭ്യാസപരവുമായവ, പൊതുവിജ്ഞാനത്തിനുതകുന്നവ, ഉച്ചാരണപരങ്ങളായവ, സാങ്കേതികപദാവലിയോടുകൂടിയവ, പര്യായവാചികളായവ എന്നിങ്ങനെ 'അകാരാദി' പലതരത്തിലുണ്ട്. ഇവ കൂടാതെ ലോകോക്തികോശം, ബഹുഭാഷാകോശം, പുസ്തകപദകോശം (ഒരു പുസ്കത്തിനകത്ത് പ്രയോഗിച്ചിട്ടുള്ള വാക്കുകൾ മാത്രം അടങ്ങുന്ന കോശം), ജീവചരിത്രകോശം, കഥാകോശം, സാഹിത്യകോശം, ശാസ്ത്രകോശം, വിശ്വകോശം എന്നീ കോശങ്ങളും 'അകാരാദി'യുടെ വിഭാഗത്തിൽ പെടുന്നവ തന്നെ.

അകാരാദിയുടെ ചരിത്രം ഭാഷകളുടെ വികാസത്തിന്റെ ഒരു ഭാഗംകൂടിയാണ്. ബി.സി. 1,000 മുതൽ എ.ഡി. 1,000 വരെയുള്ള കാലഘട്ടത്തിൽ ഭാരതത്തിൽ പല അകാരാദികളും ഉണ്ടായിട്ടുള്ളതായി പരാമർശങ്ങൾ കാണുന്നുണ്ടെങ്കിലും അമരകോശം, മേദിനീകോശം എന്നിവ മാത്രമേ പ്രസിദ്ധങ്ങളായിത്തീർന്നിട്ടുള്ളു. പാശ്ചാത്യദേശത്ത് ബി.സി. 1,000-നു മുമ്പ് ഈ ഇനത്തിൽപെടുത്താവുന്ന അകാരാദി ഉണ്ടായതായി കാണുന്നില്ല. എ.ഡി. 16-ാം ശ. മുതൽ വിവിധതരത്തിലുള്ള നിഘണ്ടുക്കൾ നിർമ്മിക്കപ്പെട്ടു.

മോണിയർ വില്യംസിന്റെ സംസ്കൃത-ഇംഗ്ളീഷ് നിഘണ്ടു, ആപ്തേയുടെ സംസ്കൃത-ഇംഗ്ളീഷ് നിഘണ്ടു, ഗുണ്ടർട്ടിന്റെ മലയാളം-ഇംഗ്ളീഷ് നിഘണ്ടു, ശ്രീകണ്ഠേശ്വരം പദ്മനാഭപിള്ളയുടെ ശബ്ദതാരാവലി, കാശീ നാഗരീ പ്രചാരണീസഭയുടെ ഹിന്ദി ശബ്ദസാഗർ, മലയാള മഹാനിഘണ്ടു എന്നീ ഒന്നാംകിട നിഘണ്ടുക്കളിലെ പദ്ധതികൾ പരിശോധിച്ച്, ധ്വനിശാസ്ത്രമനുസരിച്ച് കാലികമായ അല്പം ചില മാറ്റങ്ങൾ വരുത്തി ആസൂത്രണം ചെയ്ത ഒരു പദ്ധതിയാണ് സർവവിജ്ഞാനകോശത്തിൽ സ്വീകരിച്ചിട്ടുള്ളത്.

അക്ഷരം, വർണം, ലിപി എന്നീ മൂന്നു പദങ്ങൾ വിഭിന്നവും ക്പ്തവുമായ മൂന്ന് ആശയങ്ങളെ കുറിക്കുന്നുവെങ്കിലും പലപ്പോഴും ഇവയുടെ പ്രയോഗത്തിൽ വേണ്ടത്ര നിഷ്കർഷ പാലിച്ചുകാണുന്നില്ല. അതിനാൽ 'വർണമാല' എന്ന അർത്ഥത്തിലും 'ലിപിക്രമം' എന്ന അർത്ഥത്തിലും 'അക്ഷരമാല' എന്ന് പ്രയോഗിക്കുക സാധാരണമായിത്തീർന്നിരിക്കുന്നു. തനിയെ ഉച്ചരിക്കാൻ കഴിയുന്ന ചെറിയ ഏകകം (Unit) ആണ് അക്ഷരം. സ്വരവും സ്വരം ചേർന്ന വ്യഞ്ജനവും അക്ഷരഗണത്തിൽ ഉൾപ്പെടും. മറ്റു ഭാരതീയഭാഷകളിൽ എന്നപോലെ മലയാളത്തിലും 'അ' എന്ന സ്വരം ചേർത്താണ് വ്യഞ്ജനങ്ങൾ അക്ഷരമാലയിൽ രേഖപ്പെടുത്തുന്നതും ഉച്ചരിക്കുന്നതും. 'ക' എന്ന അക്ഷരം 'ക്' എന്ന ശുദ്ധവ്യഞ്ജനവും 'അ' എന്ന സ്വരവും ചേർന്നതാണ്. ഈ രണ്ടു ശബ്ദങ്ങൾ തനിയെ വ്യവഹരിക്കപ്പെടുമ്പോൾ അവയ്ക്കു വർണം (Phoneme) എന്നു പറയുന്നു. ' ്' എന്ന ചന്ദ്രക്കലാചിഹ്നം അകാരത്തെ മാറ്റി ശുദ്ധവ്യഞ്ജനത്തെ കാണിക്കുവാൻ ഉപയോഗിക്കുന്നു. ഉദാ. ക്, ച്, ട്. വർണത്തെയോ അക്ഷരത്തെയോ ദൃശ്യരൂപത്തിൽ വരച്ചുകാട്ടുന്നതിനുപയോഗിക്കുന്ന ചിഹ്നമാണ് ലിപി. ഓരോ ഭാഷയിലും ലിപികളുടെ സമൂഹം ഒരു പ്രത്യേകക്രമത്തിൽ എഴുതുന്ന കീഴ്വഴക്കം ഉണ്ട്. ഇതിന് അകാരാദി എന്നും അക്ഷരമാലാക്രമം എന്നും പറയുന്നു. ഈ ക്രമങ്ങൾക്ക് ശാസ്ത്രീയാടിസ്ഥാനം ഉണ്ടായിരിക്കണമെന്ന് നിർബന്ധമില്ല.

ഇംഗ്ളീഷിൽ പ്രചാരത്തിലിരിക്കുന്ന റോമൻ ലിപിയും മലയാളത്തിലെ ലിപിയും ഇവയിലെ ക്രമങ്ങളും താരതമ്യം ചെയ്യുമ്പോൾ ചില വ്യത്യാസങ്ങൾ മനസ്സിലാക്കാം.


മലയാളത്തിൽ പിന്നെയും ചില പ്രത്യേകതകളുണ്ട്: 


റോമൻ ലിപിക്രമത്തോട് താരതമ്യപ്പെടുത്തുമ്പോൾ മലയാളത്തിലെ അകാരാദി ക്രമം തിട്ടപ്പെടുത്തുന്നത് വളരെയധികം പ്രയാസങ്ങളും പ്രശ്നങ്ങളും നിറഞ്ഞതാണെന്ന് ചുരുക്കം. അതുകൊണ്ടുതന്നെയാണ് മലയാളത്തിൽ ഉണ്ടായിട്ടുള്ള നിഘണ്ടുക്കളിൽ പൂർണമായ ഐകരൂപ്യം ഈ വിഷയത്തിൽ കാണാതിരിക്കുന്നത്. എങ്കിൽത്തന്നെയും അവയിൽ 95 ശ.മാ.-ത്തോളം ഐകരൂപ്യം ഉണ്ടെന്നത് ആശ്വാസദായകമാണ്. സ്വരങ്ങളും വ്യഞ്ജനങ്ങൾ അഞ്ചുവർഗങ്ങളും അടുക്കിനു മാറ്റമില്ലാതെ എല്ലാ നിഘണ്ടുക്കളിലും കാണുന്നു. പിന്നെ ചില വ്യത്യാസങ്ങളുണ്ട്. ഗുണ്ടർട്ട് 'ര' കഴിഞ്ഞയുടനെ 'റ' കൊടുക്കുന്നു. ശബ്ദതാരാവലിയും മലയാളം ലെക്സിക്കനും ഏറ്റവും ഒടുവിലാണ് 'റ' കൊടുത്തിരിക്കുന്നത്. ('ഴ'യ്ക്കുശേഷം). ശബ്ദതാരാവലിയിൽ 'ക്ഷ' (ക് + ഷ എന്ന രണ്ടു വ്യഞ്ജനങ്ങൾ ചേർന്നത്) ഒരു പ്രത്യേക വ്യഞ്ജനമായി പരിഗണിച്ചിരിക്കുന്നു. അതിനടിസ്ഥാനം പഴയ ഒരു വഴക്കമല്ലാതെ ശാസ്ത്രീയപരിഗണനയല്ല. വർത്സ്യവർഗത്തിലെ റ (റ്റ)യും 'ന' യും ഓരോ നിഘണ്ടുവിലും ഓരോ തരത്തിൽ സ്വീകൃതമായിരിക്കുന്നു. ആകയാൽ മലയാളത്തിൽ പ്രയോഗത്തിലുള്ള വർണങ്ങൾ കുറേക്കൂടെ ശാസ്ത്രീയമായി ക്രമപ്പെടുത്തേണ്ടത് ആവശ്യമായിരിക്കുന്നു. പദങ്ങളിലെ ഓരോ വർണവും വേർതിരിച്ചുകാണുവാൻ റോമൻ ലിപിയെ അടിസ്ഥാനമാക്കിയുള്ള ഫോണറ്റിക് സ്ക്രിപ്റ്റിൽ എഴുതിനോക്കുന്നത് സഹായകമാവും.

ഉദാ. ഗ്രാമം = ഗ് + ര് + ആ + മ് + അ + മ് ഇവിടെ ആറു വർണങ്ങളുടെ ക്രമം നോക്കിയാണ് ഗ്രാമം എന്ന പദം അകാരാദിയിൽ ഏതു സ്ഥാനത്തുപോകും എന്നു നിർണയിക്കേണ്ടത്.

രൂപസാദൃശ്യംകൊണ്ട് വർത്സ്യവർഗത്തിലെ അനുനാസികം ('ന') ദന്ത്യത്തിൽ ഉൾപ്പെട്ടപ്പോൾ, വർത്സ്യത്തിലെ ഖരം (റ്റ്) മാത്രം മാറ്റി ഇടണമെന്നില്ല. 'റ'യോടും 'ര'യോടുമാണ് ഇതിനു അടുത്ത ബന്ധം. അതിനാൽ ര, ർ, റ എന്നിവയ്ക്കുശേഷം അവസാനമായി വർത്സ്യവർഗഖരം (റ്റ) പോകുന്നതാണ് ഉചിതം എന്നു വരുന്നു. (ര, ർ, റ, റ്റ)

ഗുണ്ടർട്ട് സ്വീകരിച്ചിരിക്കുന്ന പദ്ധതി ചെറിയ രണ്ടു വ്യത്യാസങ്ങളോടുകൂടി സർവവിജ്ഞാനകോശം സ്വീകരിച്ചിട്ടുണ്ട്:


മലയാളത്തിൽ സംവൃതോകാരത്തിന് വ്യാകരണമൂല്യം പ്രകടമാകയാൽ അതിന് അകാരാദിയിൽ അംഗീകാരം നൽകിയിരിക്കുന്നു.
പട്ട, പട്ട്, പട്ടു. വന്ന, വന്ന്, വന്നു. ചാർ - ചാറ -ചാറി -ചാറ് -ചാറുക ഈ ക്രമത്തിലാണ് അകാരാദി കണക്കാക്കേണ്ടത്.

സർവവിജ്ഞാനകോശത്തിൽ അംഗീകരിച്ചിരിക്കുന്ന അകാരാദിക്രമം താഴെ ചേർക്കുന്നു. അക്ഷരങ്ങളുടെ ലിപിചിഹ്നമാണ് കൊടുത്തിരിക്കുന്നതെങ്കിലും അവയുടെ വർണമൂല്യം മാത്രമേ എടുക്കേണ്ടതുള്ളൂ.

അ.ആ.ഇ.ഈ.ഉ് (സംവൃതം) ഉ.ഊ.ഋ.എ.ഏ.ഐ.ഒ.ഓ.ഔ.

ക. ഖ. ഗ. ഘ. ങ.

ച. ഛ. ജ. ഝ. ഞ.

ട. ഠ. ഡ. ഢ. (ൺ-ണ)

ത. ഥ. ദ. ധ. (ൻ-ന)

പ. ഫ. ബ. ഭ. (ം-മ)

യ. (ര ർ റ റ്റ) (ൽ-ല) വ

ശ. ഷ. സ. (ഃ-ഹ)

(ൾ-ള) ഴ.


</doc>
<doc id="125137" url="https://ml.wikipedia.org/wiki?curid=125137" title="ഉള്ളടക്കം">
ഉള്ളടക്കം

കമലിന്റെ സംവിധാനത്തിൽ മോഹൻലാൽ, മുരളി, അമല, ശോഭന എന്നിവർ പ്രധാന വേഷങ്ങളിൽ അഭിനയിച്ച് 1991-ൽ പ്രദർശനത്തിനിറങ്ങിയ ഒരു മലയാള ചലച്ചിത്രമാണ് ഉള്ളടക്കം. മികച്ച നടൻ, മികച്ച സംവിധായകൻ, മികച്ച ഡബ്ബിങ് കലാകാരി എന്നിവക്കുള്ള മൂന്നു കേരള സംസ്ഥാന ചലച്ചിത്ര പുരസ്കാരങ്ങൾ ഈ ചിത്രത്തിന് ലഭിച്ചിട്ടുണ്ട്.

സിതാര കമ്പയിൻസിന്റെ ബാനറിൽ സുരേഷ് ബാലാജി നിർമ്മിച്ച ഈ ചിത്രം വിതരണം ചെയ്തത് ഭാവചിത്ര, മുരളീ റിലീസ് എന്നിവർ ചേർന്നാണ്. ചെറിയാൻ കൽ‌പകവാടി ആണ് ഈ ചിത്രത്തിന്റെ കഥയെഴുതിയത്. തിരക്കഥ, സംഭാഷണം എന്നിവയെല്ലാം നിർവ്വഹിച്ചത് പി. ബാലചന്ദ്രൻ ആണ്.

കൈതപ്രം ദാമോദരൻ നമ്പൂതിരി എഴുതിയ ഗാനങ്ങൾക്ക് സംഗീതം പകർന്നത് ഔസേപ്പച്ചൻ ആണ്. ചിത്രത്തിന്റെ പശ്ചാത്തല സംഗീതം ഒരുക്കിയിരിക്കുന്നതും ഔസേപ്പച്ചൻ ആണ്.




</doc>
<doc id="125143" url="https://ml.wikipedia.org/wiki?curid=125143" title="നീറിസ്">
നീറിസ്

പോളി ക്വീറ്റ വിഭാഗത്തിൽ പെട്ട പുഴുക്കളാണ്‌ നീറിസ്. ഇവ ജലസാന്നിദ്ധ്യത്തിൽ മാത്രം വളരുന്നവയാണ്‌. 5 മുതൽ 10 സെന്റീമീറ്റർ വരെ വലിപ്പം വയ്കുന്ന ഇവ ജലസാന്നിദ്ധ്യത്തിൽ നീന്തിത്തുടിക്കുന്ന ചുവന്ന നിറത്തിലുള്ള പുഴുക്കളാണ്‌. വെള്ളത്തിൽ ഒഴുക്കു കുറഞ്ഞ ഭാഗത്തും ജ‌ലാംശമുള്ള ചെളിയിലുമാണ്‌ ഇവ കാണപ്പെടുന്നത്. വെള്ളത്തിൽ നിന്നും കരയിലേയ്ക്കിട്ടാൽ ഇവ നിമിഷങ്ങൾക്കകം ജീവൻ വെടിയും.ജീവനുള്ളപ്പോൾ ചുവന്ന നിറത്തിൽ കാണപ്പെടുന്ന ഇവയുടെ ശരീരം ചത്തു കഴിഞ്ഞാൽ വെള്ളനിറത്തിലാകും.
മനോരമ 03/09/2010 കൊച്ചി എഡിഷൻ


</doc>
<doc id="125155" url="https://ml.wikipedia.org/wiki?curid=125155" title="കാസരോഗം">
കാസരോഗം

കാസം എന്ന പദം ആയുർവേദമുൾപ്പടെയുള്ള പാരമ്പര്യ ഭാരതീയ ചികിത്സാരീതികളിൽ ചുമയെ കുറിക്കുവാൻ ഉപയോഗിക്കുന്നതാണ്. അമിതമായ കഫം ഉല്പാദിപ്പിക്കപ്പെടുന്ന ചുമപ്രധാനമായ രോഗങ്ങൾക്ക് പൊതുവേ കാസരോഗം എന്നു പറയുന്നു.

ആയുർവേദപ്രകാരം കാസം 5 വിധത്തിലുണ്ട് : വാതജ കാസം, പിത്തജകാസം, കഫജ കാസം, ക്ഷതജ കാസം, ക്ഷയം എന്നിങ്ങനെ. വാത പിത്ത കഫാദികളായ ത്രിദോഷങ്ങളിൽ ഏത് വർദ്ധിക്കുന്നു എന്നതനുസരിച്ച് ആദ്യത്തെ മൂന്ന് തരം കാസങ്ങളെ മനസ്സിലാക്കാമെന്നാണ് ആയുർവേദാചാര്യവചനം. ക്ഷതജ കാസം പേരു സൂചിപ്പിക്കുമ്പോലെ നെഞ്ചിനോ ശ്വാസകോശത്തിനോ സംഭവിക്കുന്ന ക്ഷതങ്ങളിൽ നിന്നാണുണ്ടാകുന്നത്. ക്ഷയമാകട്ടെ ശരീരകലകൾ “ക്ഷയിക്കുന്ന” അവസ്ഥയിൽ നിന്നാണുണ്ടാകുന്നത് (ഉദാ: ക്ഷയരോഗം അഥവാ ട്യൂബർക്കുലോസിസ്)

കഫം തീരെക്കുറഞ്ഞതും വരണ്ടതുമായ ചുമയാണ് ഇതിന്റെ മുഖമുദ്ര. ശബ്ദം പരുപരുത്തതാകുക, ശബ്ദനഷ്ടവും നെഞ്ചുവേദന എന്നിവ കാണപ്പെടാം. വളരെ നേരം നിർത്താതെയുള്ള ചുമയും കാണാം.

ധാരാളമായ കൊഴുത്ത കഫം ഉല്പാദിപ്പിക്കപ്പെടുന്നതരം കാസമാണു കഫജകാസം. തലവേദന, വായ്ക്കകം കഫം കൊണ്ട് നിറയുക എന്നിവ കാണാം.നെഞ്ചിനുള്ളിൽ ഭാരം പോലെ തോന്നുക, കഫം തുപ്പുക എന്നിവ സാധാരണ കാണുന്നു. പനിയും നെഞ്ചുവേദനയും ഇതിനൊപ്പം സാധാരണയായി കാണാറില്ലെന്ന് ആയുർവേദമതം.

കഫം ധാരാളം ഉല്പാദിപ്പിക്കപ്പെടുന്ന മറ്റൊരു തരം കാസം. നെഞ്ചുവേദനയോടൊപ്പമോ പനിയോടൊപ്പമോ കാണപ്പെടുന്നു. കഫത്തിനു മഞ്ഞനിറമുണ്ടാവാമെന്ന് ആയുർവേദമതം. ആധുനികവൈദ്യത്തിലെ ന്യുമോണിയയുമായി സാദൃശ്യമുള്ള വിവരണമാണ് ആയുർവേദത്തിലെ പിത്തജകാസത്തിന്റേത്. നെഞ്ചിൽ എരിച്ചിൽ, തലക്കറക്കം, ബോധക്ഷയം,ശക്തമായ അരുചി എന്നിവ കാണാം.

നെഞ്ചിനേൽക്കുന്ന ക്ഷതങ്ങളാണു ഇതിനു നിദാനം. ഈ കാസത്തിന് കഫജകാസത്തിന്റെയും പിത്തജകാസത്തിന്റെയും സമ്മിശ്രസ്വഭാവം കാണാം. കഫം രക്തവർണമോ കറുത്തതോ മഞ്ഞയോ ആകാം.രക്തം ഛർദ്ദിക്കുക, ശക്തമായ നെഞ്ചുവേദന, ശ്വാസം മുട്ടൽ എന്നിവയും സന്ധികളിൽ വേദന, പനി എന്നിവയും അനുസാരി ലക്ഷണങ്ങളായി കണ്ടേക്കാം. പ്രാവുകുറുകുമ്പോലുള്ള ശബ്ദത്തിലെ ചുമ ഇതിന്റെ ലക്ഷണങ്ങളിലൊന്നായി ആയുർവേദാചാര്യന്മാർ പറയുന്നു.

പനി, ശരീരം മെലിച്ചിൽ, വേദന, ബോധക്ഷയം എന്നിങ്ങനെയുള്ള ലക്ഷണങ്ങൾ ഇതിനോടനുബന്ധിച്ചു കാണാം. ക്ഷയരോഗം (Tuberculosis) ഇതിനു ഒരുദാഹരണമായി പറയപ്പെടുന്നു. രോഗി ദുർഗന്ധപൂർണമായതും പച്ചയോ മഞ്ഞയോ കലർന്നതുമായ കഫം തുപ്പാം.ക്ഷയത്തിനു വാതദോഷവർദ്ധനവാണു മുഖ്യകാരണമായി പറയുന്നതെങ്കിലും മൂന്ന് ദോഷത്തിന്റെയും വൃദ്ധി (സന്നിപാതം) ക്ഷയത്തിനു കാരണമാകാം എന്ന് ആയുർവേദമതം.

1. Rao SKR, Sudarshan SR (2005). "Encyclopaedia of Indian Medicine: Diseases and their cures". Popular Prakashan. ISBN-13: 9788171548620,978-8171548620. Vol 6. pp 106-8.

2. സുശ്രുത സംഹിത. ഉത്തരസ്ഥാനം 52, 5-13.


</doc>
<doc id="125157" url="https://ml.wikipedia.org/wiki?curid=125157" title="ആർ.വി.ജി. മേനോൻ">
ആർ.വി.ജി. മേനോൻ

കേരളത്തിലെ ഒരു പരിസ്ഥിതി പ്രവർത്തകനും, ജനകീയശാസ്ത്രപ്രചാരകനും ശാസ്ത്ര സാഹിത്യകാരനുമാണ്‌ ഡോ. ആർ.വി.ജി. മേനോൻ. (ജനനം:1943ഫെബ്രുവരി 17) കേരള ശാസ്ത്ര സാഹിത്യ പരിഷത്തിന്റെ പ്രസിഡണ്ടും, അനർട്ടിന്റെ ഡയറക്ടറുമായിരുന്നു. കേരളത്തിലെ വിവിധ എഞ്ചിനീയറിംഗ് കോളേജുകളിൽ 1965 മുതൽ 1998 വരെ അധ്യാപകനായി സേവനമനുഷ്ഠിച്ചിട്ടുള്ള ഇദ്ദേഹം 1998-ൽ കണ്ണൂർ എഞ്ചിനീയറിങ്ങ് കോളേജിൽ നിന്ന് പ്രിൻസിപ്പലായി വിരമിച്ചു.

ശാസ്ത്രഗതി മാസികയുടെ പത്രാധിപർ, പരിഷത്തിന്റെ ഗവേഷണസ്ഥാപനമായ ഐ.ആർ.ടി.സി.യുടെ ഡയറക്ടർ എന്നീ നിലകളിലും ആർ.വി.ജി. സേവനമനുഷ്ഠിച്ചിട്ടുണ്ട്. വിദ്യാഭ്യാസം, മാലിന്യസംസ്കരണം, വികസനം, എന്നീമേഖലകളിലും സജീവമായ ഇടപെടലുകൾ നടത്തുന്ന അദ്ദേഹം ചാനൽ സംവാദങ്ങളിലും ശ്രദ്ധേയനാണ്. സോഷ്യൽ റിയാലിറ്റിഷോ എന്ന നിലയിൽ ശ്രദ്ധേയമായ, ഗ്രീൻകേരള എക്സ്‌പ്രസ്സ്, ഹരിതവിദ്യാലയം എന്നീ ടെലിവിഷൻ പരിപാടികളിൽ ജൂറി അംഗം ചെയർമാൻ എന്നീ നിലകളിൽ പങ്കെടുത്തു. മലയാള ഭാഷാപഠനവുമായി ബന്ധപ്പെട്ട് കേരള ഗവൺമെന്റ് നിയോഗിച്ച ആർ.വി.ജി. യുടെ നേതൃത്വത്തിലുള്ള സമിതി, കേരളത്തിലെ മുഴുവൻ സ്കൂളുകളിലും മലയാള പഠനത്തിനുള്ള അവസരം നിർബന്ധമായും ഒരുക്കണമെന്ന് ശുപാർശചെയ്തിരുന്നു.

പൊതുരംഗത്തെ സേവനത്തെ മുൻനിറുത്തി പ്രഥമ പുതുപ്പള്ളി രാഘവൻ പുരസ്കാരം 2011 ൽ ലഭിച്ചു. വിദ്യാഭ്യാസ രംഗത്തെ പ്രവർത്തനങ്ങളെമാനിച്ച് 2012 ലെ എ.വി. അബ്ദുറഹ്മാൻ ഹാജി പുരസ്കാരവും അദ്ദേഹത്തിന് ലഭിച്ചു.

എറണാകുളം ജില്ലയിൽ വടക്കൻപറവൂർ ജനകവിലാസത്തിൽ ഭാനുമതി അമ്മയുടെയും ചേർത്തല എരമല്ലൂർ കൈതക്കാട്ട് രാഘവപ്പണിക്കരുടെയും മകനായി വടക്കൻ പറവൂരിലാണ് ആർ.വി.ജി ജനിച്ചത്. സി.എസ്.ഐ.ആർ. ഡെപ്യൂട്ടി ഡയറക്ടറും ശാസ്ത്രജ്ഞയുമായിരുന്ന ഡോ. എം. ലളിതാംബികയാണ് ജീവിതപങ്കാളി.

ചേർത്തല ടൌൺ എൽ.പി. സ്കൂൾ, പറവൂർ ഗവൺമെന്റ് ഹൈസ്കൂൾ, ആലുവ യു.സി. കോളേജ് എന്നിവിടങ്ങളിലെ വിദ്യാഭ്യാസത്തിനുശേഷം തിരുവനന്തപുരം ഗവണ്മെന്റ് കോളേജ് ഓഫ് എഞ്ചിനീയറിംഗിൽ നിന്നും മെക്കാനിക്കൽ എൻജിനീയറിങ്ങിൽ നിന്നും ബി.ടെകും ഐ.ഐ.ടി. കാൻപൂരിൽ നിന്നും നൂക്ലിയർ എൻജിനീയറിങ്ങിൽ എം. ടെക്ക് എടുത്തു. അമേരിക്കയിലെ പർദ്യൂ യൂണിവേഴ്സിറ്റിയിൽ അതേ മേഖലയിൽ ഗവേഷണവിദ്യാർഥിയായി പ്രവർത്തിച്ചു. പിന്നീട് കേരള സർവകലാശാലയിൽ നിന്ന് സൗരോർജ വിനിയോഗത്തിൽ ഗവേഷണം പൂർത്തിയാക്കി പി. എച്. ഡി. എടുത്തു.

ഇംഗ്ലീഷിലും മലയാളത്തിലുമായി പത്തോളം പുസ്തകങ്ങൾ പ്രസിദ്ധീകരിച്ചിട്ടുണ്ട്.


</doc>
<doc id="125166" url="https://ml.wikipedia.org/wiki?curid=125166" title="ഈനോക്കിന്റെ പുസ്തകം">
ഈനോക്കിന്റെ പുസ്തകം

എബ്രായബൈബിളിലുള്ള പ്രളയകഥയിലെ കേന്ദ്രവ്യക്തിത്വമായ നോഹയുടെ മുതുമുത്തച്ഛൻ ഈനോക്കിന്റെ പേരിൽ അറിയപ്പെടുന്ന പുരാതന മതഗ്രന്ഥമാണ്‌ ഈനോക്കിന്റെ പുസ്തകം. ഇതേ പേരിൽ അറിയപ്പെടുന്ന പിൽക്കാലത്തെ രണ്ടു ലഘുരചനകളിൽ നിന്ന് വേർതിരിച്ചറിയാനായി, ഈനോക്കിന്റെ ഒന്നാം പുസ്തകം എന്നും ഇതിനെ വിളിക്കാറുണ്ട്. "ബേതാ ഇസ്രായേൽ" എന്നു പേരുള്ള എത്യോപ്പിയ യഹൂദരും, എത്യോപ്യൻ ഓർത്തഡോക്സ് ക്രിസ്തീയ സഭയും ഒഴിച്ചുള്ള യഹൂദ, ക്രൈസ്തവ വിഭാഗങ്ങൾ ഈ ഗ്രന്ഥത്തെ ബൈബിൾ സംഹിതയുടെ ഭാഗമായി കണക്കാക്കുന്നില്ല.
ഈനോക്കിന്റെ പുസ്തകത്തിന്റെ ആദ്യഖണ്ഡമായ "കാവൽക്കാരുടെ പുസ്തകവും" മറ്റും ക്രിസ്തുവിനു മുൻപ് 300-നടുത്തും "അന്യാപദേശങ്ങളുടെ പുസ്തകം" ഉൾപ്പെടെയുള്ള പഴക്കം കുറഞ്ഞ ഭാഗങ്ങൾ ക്രിസ്തുവിനു മുൻപ് ഒന്നാം നൂറ്റാണ്ടിനൊടുവിലും എഴുതപ്പെട്ടിരിക്കാം എന്നാണ്‌ പാശ്ചാത്യപണ്ഡിതന്മാരുടെ മതം.ഈ കൃതിയുടെ മൂലഭാഷ എത്യോപ്യയിലെ പുരാതനഭാഷയായ ഗീയസ് ആണെന്നും ഗ്രീക്ക്, അരമായ ഭാഷ്യങ്ങൾ ഗീയസ് മൂലത്തിൽ നിന്നുള്ള പരിഭാഷകളാണെന്നുമാണ്‌ എത്യോപ്യൻ പണ്ഡിതന്മാരുടെ നിലപാട്. ഈ ഗ്രന്ഥത്തിന്റെ സമ്പൂർണ്ണരൂപം ഗീയസ് ഭാഷയിൽ മാത്രമാണ്‌ കിട്ടിയിട്ടുള്ളതെന്ന് അവർ ചൂണ്ടിക്കാട്ടുന്നു. സമ്പൂർണ്ണമായ ഗീയസ് ഭാഷ്യത്തിനു പുറമേ ഈ കൃതിയ്ക്ക് ചാവുകടൽ ചുരുളുകളുടെ ഭാഗമായി കിട്ടിയ അരമായ ഭാഷ്യശകലങ്ങളും ഗ്രീക്ക്, ലത്തീൻ ഭാഷാശകലങ്ങളും നിലവിലുണ്ട്. ഈനോക്കിന്റെ പുസ്തകത്തിന്റെ മൂലഭാഷ ഏതായിരുന്നു എന്ന കാര്യത്തിൽ പാശ്ചാത്യപണ്ഡിതന്മാർക്കിടയിൽ അഭിപ്രായൈക്യമില്ല: ചാവുകടൽ ചുരുളുകൾക്കൊപ്പം കിട്ടിയ അരമായ ശകലങ്ങൾ മൂലരചനയെ പ്രതിനിധാനം ചെയ്യുന്നു എന്നതിൽ സംശയിക്കാനില്ലെന്നും ഗ്രീക്ക് ഭാഷ്യം അരമായ മൂലത്തിന്റെ നേരിട്ടുള്ള പരിഭാഷയും ഗീയസ് മൊഴിയിലുള്ള എത്യോപ്യൻ ഭാഷ്യം ഗ്രീക്ക് പരിഭാഷയെ ആശ്രയിച്ചുള്ള ദ്വിതീയ പരിഭാഷയും ആണെന്നുമുള്ള വാദം പ്രബലമാണ്‌. മൂലരചനയുടെ ഭാഷ എബ്രായ ആയിരുന്നെന്നു വാദിക്കുന്നവരുമുണ്ട്. എബ്രായ ബൈബിളിലെ ദാനിയേലിന്റെ പുസ്തകത്തെപ്പോലെ അരമായ, എബ്രായ ഭാഷകൾ ചേർന്നതായിരുന്നു മൂലം എന്നും വാദമുണ്ട്. 

ഈനോക്കിന്റെ പുസ്തകത്തിൽ നിന്നുള്ള ഒരു ലഘു ഉദ്ധരണി പുതിയനിയമത്തിലെ യൂദാ ശ്ലീഹാ എഴുതിയ ലേഖനത്തിൽ (14-15) കാണാം. "ആദാമിൽ നിന്നുള്ള ഏഴാം തലമുറക്കാരനായ ഈനോക്കിന്റെ വാക്കുകൾ" എന്ന മുഖവുരയോടെയാണ്‌ അവിടെ അത് അവതരിപ്പിച്ചിരിക്കുന്നത്. പുതിയനിയമകർത്താക്കൾക്ക് ഈനോക്കിന്റെ പുസ്തകവുമായി പരിചയമുണ്ടായിരുന്നെന്നും ആ ഗ്രന്ഥത്തിന്റെ ചിന്താപദ്ധതിയും ഭാഷയും അവരെ സ്വാധീനിച്ചിരുന്നെന്നും ചൂണ്ടിക്കാണിക്കപ്പെട്ടിട്ടുണ്ട്.

യഹൂദ-ക്രൈസ്തവ പാരമ്പര്യങ്ങളിലെ ഈനോക്ക് പുരാവൃത്തത്തിന്റേയും ഈനോക്ക് സാഹിത്യത്തിന്റേയും ഏറ്റവും അറിയപ്പെടുന്ന സ്രോതസ്സ് ബൈബിളിലെ ആദ്യഗ്രന്ഥമായ ഉല്പത്തിപ്പുസ്തകം അഞ്ചാം അദ്ധ്യായത്തിലെ വംശാവലി വർണ്ണനയിൽ, യാറെദിന്റെ പുത്രനായ ഈനോക്കിനെക്കുറിച്ചുള്ള ഏറെ ദൈർഘ്യമില്ലാത്ത ഈ പരാമർശമാണ്‌‌:

ഈനോക്കിന്റെ പുസ്തകത്തിന്റെ ആദ്യഖണ്ഡമായ കാവൽക്കാരുടെ പുസ്തകത്തിലും മറ്റുമുള്ള പതിതമാലാഖമാരുടേയും നെഫിലിമുകളുടേയും കഥയുടെ ബീജം ബൈബിളിലെ ഉല്പത്തിപ്പുസ്തകം ആറാം അദ്ധ്യായത്തിന്റെ തുടക്കത്തിലെ ഈ വ്യാക്യങ്ങളിൽ കണ്ടെത്താനാകും 

ഈനോക്കിന്റെ പുസ്തകത്തിന്റെ ആദ്യഖണ്ഡമായ "കാവൽക്കാരുടെ പുസ്തകം", ഉല്പത്തിപ്പുസ്തകത്തിൽ പറയുന്ന നെഫിലിമുകൾ എന്ന വിഭാഗം രാക്ഷസന്മാർക്ക് ജന്മം നൽകിയ മാലാഖാമാരുടെ പതനത്തിന്റെ കഥയാണ്‌. അവശേഷിക്കുന്ന നാലു ഖണ്ഡങ്ങൾ യാത്രകളിലും, ദർശനങ്ങളിലും, സ്വപ്നങ്ങളിലുമായി ഈനോക്കിനു ലഭിച്ച സ്വർഗ്ഗീയാനുഭവങ്ങളുടെ വിവരണവും വെളിപാടുകളുമാണ്‌.

ഈ കൃതിയുടെ അഞ്ചു ഖണ്ഡങ്ങൾ വ്യത്യസ്തരചനാകാലങ്ങളും സംശോധനാചരിത്രങ്ങളുമുള്ള സ്വതന്ത്രകൃതികളായിരുന്നെന്നും പിൽക്കാലത്ത് അവ കൂട്ടിച്ചേർക്കപ്പെടുകയാണ്‌ ഉണ്ടായതെന്നുമാണ്‌ ഭൂരിപക്ഷം പണ്ഡിതന്മാരും കരുതുന്നത്. ഈനോക്കിന്റെ പുസ്തകം അഖണ്ഡമായ ഏകരചനയാണെന്നു വാദിക്കുന്ന എത്യോപ്യൻ പണ്ഡിതൻ വോസെനി യിഫ്രുവിനെപ്പോലുള്ളവരുടെ ഒരു ന്യൂനപക്ഷവുമുണ്ട്.

ഈനോക്കിന്റെ പുസ്തകത്തിന്റെ അഞ്ചു ഖണ്ഡങ്ങൾ തഴെപ്പറയുന്നവയാണ്‌:


ബൈബിളിലെ ഉല്പത്തിപ്പുസ്തകം ആറാം അദ്ധ്യായത്തിലെ ആദ്യത്തെ നാലു വാക്യങ്ങളിൽ പരാമർശിക്കപ്പെടുന്ന നെഫിലിമുകൾക്കു ജന്മം കൊടുത്ത മാലാഖമാരുടെ പതനത്തിന്റെ കഥയും ഈനോക്കിന്റെ സ്വർഗ്ഗയാത്രയുടേയും വെളിപാടുകളുടേയും കഥയുമാണ്‌ ഈനോക്കിന്റെ പുസ്തകത്തിന്റെ ഈ ഭാഗം. ക്രിസ്തുവിനു മുൻപ് 4-3 നൂറ്റാണ്ടുകാലത്തു ഇതു രചിക്കപ്പെട്ടതായി കരുതപ്പെടുന്നു.

ദൈവം കണ്ണുതുറന്നു കൊടുത്ത നീതിമാനായ ഒരു മനുഷ്യനായി ഈനോക്കിനെ വിവരിച്ചുകൊണ്ടാണ്‌ ഗ്രന്ഥം തുടങ്ങുന്നത്. ലോകത്തെ വിധിക്കാനായി മാലാഖമാരോടൊപ്പം വരുന്ന ദൈവത്തെയും പ്രപഞ്ചത്തിന്റെ മേലുള്ള ദൈവികഭരണത്തിന്റെ മഹത്ത്വവും ദൈവികനീതിയുടെ സ്വഭാവവും ഈ തുടക്കത്തിൽ വർണ്ണിക്കപ്പെടുന്നു. മാലാഖമാരിൽ ഒരു വിഭാഗത്തിന്റെ കലാപത്തിന്റെ കഥയാണ്‌ പിന്നെ. കലാപകാരികളിൽ 200 മാലാഖമാർ ഹെർമോൺ മല വഴി ഭൂമിയിൽ ഇറങ്ങി. സെമ്യാസാ എന്ന മാലാഖയായിരുന്നു അവരുടെ നേതാവ്. വിമതമാലാഖമാർ മനുഷ്യർക്ക് പ്രപഞ്ചരഹസ്യങ്ങൾ വെളിപ്പെടുത്തിക്കൊടുക്കുന്നു. അതിനു മുൻ‌കൈയ്യെടുത്തത് അസാസേൽ എന്ന പതിതമാലാഖയാണ്‌. ലോഹപ്പണിയും ആയുധനിർമ്മാണവും, സൗന്ദര്യപരിപാലനവും, രത്നക്കല്ലുകളുടെ ശാസ്ത്രവും, ജ്യോതിശാസ്ത്രവും, മന്ത്രവാദവും, എല്ലാത്തരം ദൈവനിഷേധവും അവർ മനുഷ്യരെ പരിശീലിപ്പിക്കുന്നു. 

പതിതമാലാഖമാർ സുന്ദരികളായ മനുഷ്യസ്ത്രീകളെ പ്രാപിച്ചപ്പോൾ പിറന്ന ഭീമാകാരന്മാരായ നെഫിലിമുകൾ ഭൂമിയിലെ വിഭവങ്ങളൊക്കെ തിന്ന ശേഷം മനുഷ്യരെ തന്നെ തിന്നൊടുക്കാൻ തുടങ്ങി. വിശ്വസ്തമാലാഖമാരായ മിഖായേൽ, ഊറിയേൽ, ഗബ്രിയേൽ എന്നിവർ, ദുഷ്ടരായ ഭൂവാസികളേയും പതിതമാലാഖമാരേയും ശിക്ഷിക്കാൻ ദൈവത്തോടപേക്ഷിക്കുന്നു. വരുവാനിരിക്കുന്ന പ്രളയശിക്ഷയിൽ നിന്നു രക്ഷപെടാൻ ഈനോക്കിന്റെ പേരക്കിടാവ് ലാമെക്കിന്റെ പുത്രനും നീതിമാനുമായ നോഹയ്ക്ക് ദൈവം ഊറിയേൽ എന്ന ദൈവദൂതൻ വഴി മുന്നറിയിപ്പു കൊടുക്കുന്നു. തുടർന്ന് രഹസ്യജ്ഞാനം വഴി മനുഷ്യരെ ദുഷിപ്പിച്ചവരിൽ പ്രമുഖൻ അസാസേലിനെ കൈകാൽ ബന്ധിച്ച് അന്ധകാരത്തിലിടാനും അയാളിൽ നിന്നു പഠിച്ച രഹസ്യജ്ഞാനം മൂലം ഉണ്ടായ ദുഷ്ടതകളിൽ നിന്നു മനുഷ്യരെ രക്ഷിക്കാനുമായി ദൈവം റാഫായേൽ എന്ന ദൂതനെ നിയോഗിക്കുന്നു.

ദൈവനിയുക്തനായ ഗബ്രിയേൽ എന്ന ദൂതൻ, വിമതമാലാഖമാരെയും ഭൂമിയിൽ അവർക്കു പിറന്ന മക്കളായ നെഫിലിമുകളേയും തമ്മിൽ ഏറ്റുമുട്ടിച്ചു. ഒടുവിൽ വിമതമാലാഖമാരേയും അവരുടെ നേതാവായിരുന്ന സെമ്യാസയേയും ദൈവദൂതനായ മിഖായേൽ ബന്ധനസ്ഥനാക്കുന്നു.

കാവൽക്കാരുടെ പുസ്തകത്തെപ്പോലെ അന്യാപദേശങ്ങളുടെ പുസ്തകവും ദൈവത്തിന്റെ നീതിവിധിയുടെ ചിത്രീകരണമാണ്‌. എങ്കിലും പിൽക്കാലത്തെ പുതിയ യുഗസമാപ്തിചിന്ത (eschatology) പിന്തുടരുന്ന അന്യാപദേശങ്ങളുടെ പുസ്തകത്തിലെ നീതിവിധിയിൽ പതിതമാലാഖമാരെന്നപോലെ ഭൂമിയിലെ ദുഷ്ടരാജാക്കന്മാരും വിധിക്കപ്പെടുന്നു. യുഗസമാപ്തിയിലെ വിധിയാളനെ ഈ ഗ്രന്ഥം മനുഷ്യപുത്രൻ, തെരഞ്ഞെടുക്കപ്പെട്ടവൻ, മിശിഹാ എന്നൊക്കെ വിശേഷിപ്പിക്കുന്നു. അന്തിമവിധിക്കായി മഹത്ത്വത്തിന്റെ സിംഹാസനത്തിൽ ഇരിക്കുന്ന ആ വിധിയാളനെ, മുന്നേ തന്നെ ഉണ്ടായിരുന്നവനായും ഈ ഗ്രന്ഥം ചിത്രീകരിക്കുന്നു.

ക്രിസ്തുവിനു മുൻപ് ഒന്നാം നൂറ്റാണ്ടിലോ ക്രിസ്തുവർഷാരംഭത്തിലോ എഴുതപ്പെട്ടതായിരിക്കാം ഇതെന്നാണ്‌ പണ്ഡിതമതം. ഇതിന്റെ ശകലങ്ങളൊന്നും കുമ്രാനിൽ നിന്നു കിട്ടിയ ചാവുകടൽ ചുരുളുകൾക്കൊപ്പം ലഭിച്ചിട്ടില്ല. അതിനാൽ ഇത് ഈനോക്കിന്റെ പുസ്തകത്തോട് ക്രിസ്ത്യാനികൾ പിൽക്കാലത്ത് കൂട്ടിച്ചേർത്തതാണെന്നു കരുതുന്നവരുണ്ട്. അന്യാപദേശങ്ങളുടെ പുസ്തകത്തിന്റെ സ്ഥാനത്ത് ഈനോക്കിന്റെ മൂലരൂപത്തിൽ രണ്ടാം ഖണ്ഡമായിരുന്നത് ചാവുകടൽ ചുരുളുകളുടെ ഭാഗമായി കിട്ടിയ രാക്ഷസന്മാരുടെ പുസ്തകം (Book of Giants) ആയിരുന്നെന്നാണ്‌ ഒരു വാദം. എന്നാൽ പല കാരണങ്ങളാലും, ഈ അഭിപ്രായത്തിനു വ്യാപകമായ സ്വീകാര്യത കിട്ടിയിട്ടില്ല. അന്യാപദേശങ്ങളിൽ മനുഷ്യപുത്രനായി വിശേഷിക്കപ്പെടുന്നത് യേശുവല്ല ഈനോക്കാണ്‌ എന്നതും ഈ അഭിപ്രായത്തെ ദുർബ്ബലമാക്കുന്നു.

കുമ്രാൻ ഗ്രന്ഥശേഖരത്തിൽ നിന്ന് ഈനോക്കിന്റെ പുസ്തകത്തിന്റെ ഭാഗമായ ജ്യോതിശാസ്ത്രപുസ്തകത്തിന്റെ അപൂർണ്ണമായ നാലു പതിപ്പുകൾ കണ്ടുകിട്ടി. അവ ക്രിസ്തുവിനു മുൻപ് രണ്ടാം നൂറ്റാണ്ടിന്റെ തുടക്കത്തിലേതാകയാൽ ഈ ഗ്രന്ഥത്തിന്‌ ക്രി.മു. മൂന്നാം നൂറ്റാണ്ടോളമെങ്കിലും ചെന്നെത്തുന്ന ചരിത്രമുണ്ടാകാം എന്നു കരുതിവരുന്നു. കുമ്രാനിൽ നിന്നു കണ്ടുകിട്ടിയ ഈ കൃതിയുടെ ശകലങ്ങളിൽ ഈനോക്കിന്റെ പുസ്തകത്തിന്റെ പിൽക്കാലത്തെ പ്രതികളിൽ ഇല്ലാത്ത പല വിവരങ്ങളും കാണാം.
അകാശവിതാനത്തിന്റേയും ആകാശഗോളങ്ങളുടേയും ചലനങ്ങളെപ്പറ്റിയുള്ള വിവരങ്ങൾ, ഊറിയേൽ എന്ന ദൈവദൂതനോടൊപ്പം സ്വർഗ്ഗത്തിലേക്കുള്ള യാത്രയിൽ ഈനോക്കിനു വെളിപ്പെട്ടുകിട്ടിയവ എന്ന മട്ടിൽ അവതരിപ്പിക്കുന്ന ഈ കൃതിയിൽ ഒരു സൗരപഞ്ചാംഗവും വിവരിക്കപ്പെടുന്നു. കുമ്രാനിലെ താപസന്മാർ ഉപയോഗിച്ചിരുന്ന ജൂബിലികളുടെ പുസ്തകത്തിലെ പഞ്ചാംഗത്തെപ്പോലെയാണത്. ഈ പഞ്ചാംഗത്തിലെ തിരുനാൾ ദിനങ്ങൾ യെരുശലേം ദേവാലയത്തിൽ പിന്തുടർന്നിരുന്ന തിരുനാൾ ദിനങ്ങളുമായി ചേർച്ചയില്ലാത്തവയാണ്‌.
364 ദിവസമുള്ള ഇതിലെ വർഷം 91 ദിവസങ്ങളുടെ തുല്യദൈർഘ്യമുള്ള നാലു ഋതുക്കളായി വിഭജിക്കപ്പെട്ടിരുന്നു. ഓരോ ഋതുവിലും 30 ദിവസം വീതമുള്ള മൂന്നു മാസങ്ങളും മൂന്നാം മാസത്തിനൊടുവിൽ ഒന്നിലും പെടാതിരുന്ന ഒരു അധികദിവസവും ഉണ്ടായിരുന്നു. അങ്ങനെ ഓരോ വർഷവും കൃത്യം 52 ആഴ്ചകൾ അടങ്ങിയവയായി. എല്ലാ വർഷവും, മാസങ്ങളിലെ തിയതികളുടെ ആഴ്ചദിവസം ഒന്നു തന്നെയായി. ആണ്ടുപിറപ്പ് എപ്പോഴും ഉല്പത്തിപ്പുസ്തകത്തിലെ സൃഷ്ടിയുടെ നാലാം ദിവസമായ ബുധനാഴ്ചയായി. ദൈവം ആകാശജ്യോതിസുകളേയും ഋതുക്കളേയും ദിന-വത്സരങ്ങളേയും സൃഷ്ടിച്ച ദിവസമാണത്.364 ദിവസങ്ങളുള്ള ഈ വത്സരത്തെ 365.24219 ദിവസങ്ങളുള്ള സ്വാഭാവികവത്സരവുമായി എങ്ങനെ രമ്യപ്പെടുത്തിയിരുന്നെന്നോ, അത്തരം രമ്യപ്പെടുത്തലിന്റെ ആവകശ്യകത ശ്രദ്ധിക്കപ്പെട്ടിരുന്നോ എന്നൊന്നും വ്യക്തമല്ല.

ക്രിസ്തുവിനു മുൻപ് രണ്ടാം നൂറ്റാണ്ടിലെ മക്കബായൻ കലാപം വരെയുള്ള ഇസ്രായേലിന്റെ പൂർ‌വചരിത്രത്തേയും ഭാവിയേയും സംബന്ധിച്ച് ഈനോക്കിനു ലഭിക്കുന്ന സ്വപ്നദർശനത്തിന്റെ രൂപമാണ്‌ ഈ കൃതിയ്ക്ക്. മക്കബായ കലാപത്തെ ഇതു സൂചിപ്പിക്കുന്നുണ്ടോ എന്നത് തർക്കവിഷയമാണെങ്കിലും മക്കബായ യുഗത്തിൽ ക്രി.മു. 163 മുതൽ 142 വരെയുള്ള കാലത്തിനിടയ്ക്ക് ഇതിന്റെ രചന നടന്നതായി പൊതുവേ കരുതപ്പെടുന്നു. എന്നാൽ ഉല്പത്തിപ്പുസ്തകത്തിലെ പ്രളയത്തിനും മുൻപേ ഇത് എഴുതപ്പെട്ടെന്നാണ്‌ എത്യോപ്യൻ ഓർത്തഡോക്സ് സഭയുടെ വിശ്വാസം. ഇതിലെ ആദ്യദർശനം പ്രളയത്തെ സംബന്ധിച്ചാണ്‌. രണ്ടാം ദർശനത്തിൽ മിശിഹായുടെ രാജ്യം സ്ഥാപിക്കപ്പെടുന്നതുവരെയുള്ള ഇസ്രായേലിന്റെ ചരിത്രമാണ്‌. രണ്ടാം ദർശനത്തിലെ വിവരണം പ്രതീകാത്മകമാണ്‌. അതിൽ മനുഷ്യരെ പ്രതിനിധീകരിച്ച് മൃഗങ്ങളും മാലാഖമാരെ പ്രതിനിധീകരിച്ച് മനുഷ്യരും പ്രത്യക്ഷപ്പെടുന്നു.

ക്രി. മു. 170 മുതൽ ക്രി.മു. ഒന്നാം നൂറ്റാണ്ടിലെന്നോ വരെയുള്ള കാലത്തിനിടയ്ക്ക് രചിക്കപ്പെട്ടതായി കരുതപ്പെടുന്ന ഈനോക്കിന്റെ ലേഖനത്തെ അഞ്ചു ഖണ്ഡങ്ങളായി തിരിച്ചു പഠിക്കാം. ഈ ഖണ്ഡങ്ങൾ താഴെ പറയുന്നവയാണ്‌:






യഹൂദമതത്തിലെ അംഗീകൃത ബൈബിൾ സഞ്ചയം തീരുമാനിക്കപ്പെട്ട കാലത്ത് പരക്കെ അറിയപ്പെട്ടിരുന്നിട്ടും ഈനോക്കിന്റെ പുസ്തകം ഔപചാരിക എബ്രായ ബൈബിൾ സം‌ഹിതയായ തനക്കിൽ ഇടം കണ്ടില്ല. ഗ്രീക്ക് പരിഭാഷയായ സെപ്ത്വജിന്റിൽ നിന്നുപോലും മാറ്റിനിർത്തപ്പെട്ടതിനാൽ സന്ദിഗ്ദ്ധരചനകളുടെ സഞ്ചയമായ അപ്പോക്രിഫയിലും അതുൾപ്പെടാതെ പോയി. യഹൂദനിയമമായ തോറായുടെ പല ഭാഗങ്ങൾക്കും ഈനോക്കിൽ നൽകപ്പെട്ട വ്യാഖ്യാനം മുഖ്യധാരാ യഹൂദവിശ്വാസവുമായി ചേർന്നു പോകാതിരുന്നതാവാം ഈ തിരസ്കാരത്തിനു കാരണം. വഴിതെറ്റിയ മാലാഖമാരുടെ വിവരണം ഉൾപ്പെടെ ഈ ഗ്രന്ഥത്തിലെ പല ഭാഗങ്ങളും യാഥാസ്ഥിതിക യഹൂദർക്ക് അസ്വീകാര്യമായി.

ക്രിസ്തീയ രചനാസംഹിതയായ പുതിയനിയമത്തിലെ യൂദാ ശ്ലീഹാ എഴുതിയ ലേഖനം ഈ ഗ്രന്ഥത്തെ ഇങ്ങനെ ഉദ്ധരിക്കുന്നു:

എങ്കിലും കാനോനികമായ ഒരു രചനയിൽ ഉദ്ധരിക്കപ്പെടുന്നതുകൊണ്ടു മാത്രം മറ്റൊരു രചന കാനോനികമായിത്തീരുന്നില്ല എന്നു ചൂണ്ടിക്കാണിക്കപ്പെട്ടിട്ടുണ്ട്. യൂദായുടെ ലേഖനത്തിന്റെ കർത്താവ് ഈനോക്കിന്റെ പുസ്തകത്തിന്‌ ആധികാരികത കല്പിച്ചിരുന്നു എന്നു കരുതാൻ അതിലെ ഉദ്ധരണി സഹായിക്കുമെങ്കിലും അതിനെ കാനോനികമോ ഉത്തരകാനോനികമോ ആയി അദ്ദേഹം കണക്കാക്കിയിരുന്നുവെന്നോ ഏശയ്യായുടേയോ യെരമ്യായുടേയോ പ്രവചനങ്ങൾക്കൊപ്പം വിലമതിച്ചിരുന്നുവെന്നോ കരുതാൻ മതിയായ തെളിവല്ല അത്. ചാവുകടൽ ചുരുളുകൾ പരിരക്ഷിച്ചിരുന്ന കുമ്രാനിലെ താപസന്മാർ ഈനോക്കിന്റെ പുസ്തകത്തെ വിലമതിച്ചിരുന്നു. എന്നാൽ വിശുദ്ധലിഖിതങ്ങളുടെ ചുരുളുകൾക്കൊപ്പമല്ല കുമ്രാനിൽ ഈനോക്കിന്റെ ശകലങ്ങൾ കാണപ്പെട്ടത്.

പുതിയ നിയമത്തിൽ പത്രോസിന്റെ ഒന്നാം ലേഖനത്തിലും (3:19,20) ഈനോക്കിന്റെ വാക്കുകൾ പ്രതിഫലിക്കുന്നതായി കരുതുന്നവരുണ്ട്. 

ബർണ്ണബാസിന്റെ ലേഖനം എന്ന അപ്രാമാണിക ലിഖിതവും ആദ്യകാലസഭാപിതാക്കന്മാരായ അത്തെനാഗോറസ്, അലക്സാണ്ഡ്രിയയിലെ ക്ലെമന്റ്, ഐറേനിയസ്, തെർത്തുല്യൻ, തുടങ്ങിയവരും ഈ കൃതിയെ കാനോനികമായി അംഗീകരിച്ചിരുന്നു. യേശുവിനെ സംബന്ധിച്ച പ്രവചനങ്ങൾ അടങ്ങിയിരുന്നതിനാലാണ്‌ അതിനെ യഹൂദർ തിരസ്കരിച്ചതെന്ന് തെർത്തുല്യൻ വിമർശിക്കുകപോലും ചെയ്തു. ഏതായാലും ജെറോമിനേയും അഗസ്റ്റിനേയും പോലുള്ള പിൽക്കാലസഭാപിതാക്കന്മാർ ഈ കൃതിയെ കാനോനികമായി മാനിച്ചില്ല. ഇതിൽ നിന്നുള്ള ഉദ്ധരണി അടങ്ങുന്നതിനാൽ യൂദാ ശ്ലീഹാ എഴുതിയ ലേഖനം കാനോനികമല്ലെന്നു പോലും അവരിൽ ചിലർ കരുതി. 4-5 നൂറ്റാണ്ടുകളായപ്പോൾ, ക്രിസ്തീയലിഖിതങ്ങളുടെ മിക്കവാറും പട്ടികകൾ അതിനെ ഒഴിവാക്കി. എത്യോപ്യൻ സഭയുടെ പവിത്രലിഖിതസമുച്ചയം മാത്രമാണ്‌ ഇതിന്‌ അപവാദമായി നിന്നത്.

ഈനോക്കിന്റെ പുസ്തകത്തെ ദൈവനിവേശിതമായി കണക്കാക്കുന്ന എത്യോപ്യൻ ഓർത്തഡോക്സ് സഭയുടെ പരമ്പരാഗത നിലപാട്, ഈ കൃതിയുടെ മൂലഭാഷ്യം ഈനോക്ക് സ്വയം എഴുതിയ എത്യോപ്യൻ പാഠം ആണെന്നാണ്‌. ഈനോക്കാണ്‌ ആദ്യമായി അക്ഷരങ്ങൾ എഴുതിയതെന്നും മനുഷ്യരുടെ ഏതെങ്കിലും ഭാഷയിൽ എഴുതപ്പെട്ട ആദ്യത്തെ വാക്യം ഈനോക്കിന്റെ പുസ്തകത്തിന്റെ തുടക്കത്തിലെ താഴെ പറയുന്ന വാക്യമാണെന്നും എത്യോപൻ സഭാവിശ്വാസികൾ കരുതുന്നു:

എന്നാൽ ഈനോക്കിന്റെ പുസ്തകത്തിന്റെ ഗീയസ് മൊഴിയിലുള്ള എത്യോപ്യൻ ഭാഷ്യം ഗ്രീക്ക് പരിഭാഷയെ ആശ്രയിച്ചുള്ള ദ്വിതീയ പരിഭാഷ(secondary translation) മാത്രമാണെന്നാണ്‌ പ്രബലമായ പണ്ഡിതമതം.

ഈനോക്ക് പുസ്തകത്തിന്റെ സമ്പൂർണ്ണരൂപം ഗീയസ് മൊഴിയിലുള്ള എത്യോപ്യൻ ഭാഷ്യത്തിൽ മാത്രമേ ലഭിച്ചിട്ടുള്ളൂ എങ്കിലും ഗ്രീക്ക് ഭാഷ്യത്തിന്റെ ഒട്ടേറെ ഖണ്ഡങ്ങൾ നിലവിലുണ്ട്. അവയെല്ലാം ചേർന്നാൽ സമ്പൂർണ്ണരചനയുടെ മുപ്പതു ശതമാനത്തോളം വരും. ചാവുകടൽ ചുരുളുകൾക്കൊപ്പം കുമ്രാനിൽ നിന്നു കിട്ടിയ അരമായശകലങ്ങൾ സമ്പൂർണ്ണപാഠത്തിന്റെ 5 ശതമാനം മാത്രമേയുള്ളു. എങ്കിലും, മൂലകൃതിയുടെ അഞ്ചു ഖണ്ഡങ്ങളിൽ ഒന്നൊഴിച്ചുള്ളവയുടെയെല്ലാം ശകലങ്ങൾ അവയിലുണ്ട്.
എത്യോപ്യയിലെ പുരാതന ഭാഷയായ ഗീയസിലാണ്‌ ഈനോക്ക് പുസ്തകത്തിന്റെ ഏറ്റവും വിപുലമായ പാഠപാരമ്പര്യം(textual tradition) നിലവിലുള്ളത്. 1906-ൽ റോബർട്ട് ഹെൻ‌ട്രി ചാൾസ് നടത്തിയ നിരൂപണാത്മക സംശോധന ഈ പാഠങ്ങളെ രണ്ടു കുടുംബങ്ങളിൽ പെടുന്നവയായി കണ്ടു:

α കുടുംബം: കൂടുതൽ പുരാതനവും ഗ്രീക്ക് ഭാഷ്യത്തോട് ഏറെ അടുത്തു നിൽക്കുന്നതുമായ പാഠമാണിത്.

β കുടുംബം: കൂടുതൽ ആധുനികവും സംശോധിതവുമായ പാഠം.

ഈനോക്കിന്റെ പുസ്തകത്തിന്റെ പതിനൊന്നു അരമായ ശകലങ്ങൾ മറ്റു ചാവുകടൽ ചുരുളുകൾക്കൊപ്പം കുമ്രാനിലെ നാലാം ഗുഹയിൽ നിന്ന് 1948-ൽ കണ്ടുകിട്ടി. ഇസ്രായേൽ പുരാവസ്തു വിഭാഗത്തിന്റെ സൂക്ഷിപ്പിലാണ്‌ അവയിപ്പോൾ. ജോസഫ് മിലിക്കും മാത്യൂ ബ്ലാങ്കും ചേർന്നെഴുതിയ "ഈനോക്കിന്റെ പുസ്തകം" എന്ന ഗ്രന്ഥം ഇവയുടെ പരിഭാഷയും നിരൂപണവും ഉൾക്കൊള്ളുന്നു. വെർമസും ഗാർഷ്യാ മാർട്ടിനെസും ചേർന്നു നിർ‌വഹിച്ച ഈ ശകലങ്ങളുടെ മറ്റൊരു പരിഭാഷയും നിലവിലുണ്ട്.. 

ഇവയ്ക്കു പുറമേ, കുമ്രാനിലെ ഒന്നാം ഗുഹയിൽ നിന്ന് ഈനോക്ക് പുസ്തകത്തിന്റെ എബ്രായ ഭാഷയിലുള്ള മൂന്നു ലഘുശകലങ്ങളും കണ്ടുകിട്ടി.

എട്ടാം നൂറ്റാണ്ടിലെ ബൈസാന്തിയ ചരിത്രകാരൻ ജോർജ്ജ് സിൻസെല്ലിയസിന്റെ വിശ്വചരിത്രം ഈനോക്ക് പുസ്തകത്തിന്റെ ചില ഭാഗങ്ങളുടെ ഗ്രീക്ക് ഭാഷ്യം അടങ്ങുന്നു. ഈ കൃതിയുടെ ഗ്രീക്ക് ഭാഷ്യത്തിന്റെ ലഭ്യമായ മറ്റു ശകലങ്ങളിൽ ചിലത് ഇവയാണ്‌:

ഗ്രീക്കു ഭാഷ്യത്തിന്റെ ഒട്ടേറെ ലഘുശകലങ്ങൾ കുമ്രാനിൽ നിന്നു കണ്ടു കിട്ടിയതായി അവകാശവാദം ഉണ്ടെങ്കിലും അത് സ്ഥിരീകരിക്കപ്പെട്ടിട്ടില്ല.
ഈനോക്കു പുസ്തകം ഒന്നാം അദ്ധ്യായം ഒൻപതാം വാക്യത്തിന്റേയും 106-ആം അദ്ധ്യായം 1 മുതൽ 18 വരെ വാക്യങ്ങളുടേയും ലത്തീൻ പരിഭാഷകൾ മാത്രമാണ്‌ നിലവിലുള്ളത്. ഇവയിൽ ആദ്യത്തേത് കപട-സിപ്രിയൻ, കപട-വിർജിലിയസ് എന്നീ രചനകളിലാണ്‌.; രണ്ടാമത്തേത് 1893-ൽ എം.ആർ. ജെയിംസ് ബ്രിട്ടീഷ് മ്യൂസിയത്തിലെ ഒരു കൈയെഴുത്തുപ്രതിയിൽ കണ്ടെത്തി അതേ വർഷം പ്രസിദ്ധീകരിച്ചതാണ്‌..

കുമ്രാനിലെ "ഈനോക്കിയ"-ശകലങ്ങളുടെ കാലനിർണ്ണയപരീക്ഷണങ്ങളുടെ ഫലം 1976-ൽ ജോസെഫ് മിലിക്ക് പ്രസിദ്ധീകരിച്ചത് നിർണ്ണായകമായി. ഈ ലിഖിതങ്ങളെ വർഷങ്ങളോളം പഠിച്ച മിലിക്ക്, അതിന്റെ ആദ്യഖണ്ഡമായ കാവൽക്കാരുടെ പുസ്തകത്തിന്റെ ഏറ്റവും പഴയ ശകലങ്ങൾ ക്രിസ്തുവിനു മുൻപ് 200-150 കാലത്തേതാണെന്ന് കണ്ടെത്തി. ആ കൃതി തന്നെ സംശോധനത്തിന്റെ പല ഘട്ടങ്ങളിലൂടെ കടന്നുപോയതിന്റെ തെളിവുകൾ അടങ്ങുന്നതാകയാൽ, ക്രി.മുൻപ് മൂന്നാം നൂറ്റാണ്ടിൽ തന്നെ അത് നിലവിലുണ്ടായിരുന്നിരിക്കുമെന്നും അദ്ദേഹം വാദിച്ചു.. ഈനോക്ക് പുസ്തകത്തിന്റെ മറ്റൊരു ഖണ്ഡമായ ജ്യോതിശാസ്ത്ര പുസ്തകത്തിന്റെ കാര്യത്തിലും ഇതു ശരിയാണ്‌. 

ഈ കണ്ടെത്തലോടെ, ക്രി.മുൻപ് രണ്ടാം നൂറ്റാണ്ടിലെ മക്കബായൻ കലാപത്തിന്റെ കാലത്ത്, യഹൂദമതത്തിലെ യവനീകരണത്തോടു പ്രതികരിച്ച് എഴുതപ്പെട്ടതാണ്‌ ഈ കൃതി എന്ന പഴയ വിശ്വാസത്തിന്റെ അടിത്തറ ഇളകി. കുമ്രാനിലെ ഈനോക്കിയ ശകലങ്ങളുടെ ചരിത്രഭൂമിക മക്കബായ യുഗത്തിനു മുൻപാണെന്ന അനുമാനം അങ്ങനെ ഒഴിവാക്കാൻ പറ്റാതായി. എബ്രായബൈബിൾ ഊന്നൽ കൊടുക്കുന്നവയിൽ നിന്നു ഭിന്നമായ ആശയങ്ങളും വ്യഗ്രതകളുമാണ്‌ ഈ ശകലങ്ങളുടെ ഉള്ളടക്കത്തിൽ പ്രതിഫലിക്കുന്നതെന്നതും ശ്രദ്ധിക്കപ്പെട്ടു. മുഖ്യധാരയിൽ നിന്നു വേർപെട്ടു നിന്ന ഒരു "ഈനോക്കിയ യഹൂദത" (Enochic Judaism) ഉണ്ടായിരുന്നെന്നും കുമ്രാനിൽ കണ്ടുകിട്ടിയ ചുരുളുകളുടെ ലേഖകർ അതിന്റെ പിന്തുടർച്ചക്കാരായിരുന്നെന്നും ചില പണ്ഡിതന്മാർ വാദിച്ചു.. യെരുശലേമിലെ ഒന്നാം ദേവാലയകാലത്തോളം പഴക്കമുള്ള ഒരു അതിയാഥാസ്ഥിതിക വിഭാഗത്തിന്റെ സൃഷ്ടിയാണ്‌ ഈനോക്കിന്റെ പുസ്തകം എന്ന് മാർഗരറ്റ് ബാർക്കർ വാദിച്ചു.. "ഈനോക്കിയ യഹൂദത"-യുടെ സവിശേഷതകളായി പറയപ്പെട്ടത് താഴെക്കാണുന്നവയാണ്‌:


കുമ്രാനിലെ ഈനോക്കിയ ശകലങ്ങൾ മുൻ‌കാലങ്ങളിലേതാണ്‌. കുമ്രാൻ ആശ്രമത്തിന്റെ അന്തിമകാലത്ത് എഴുതപ്പെട്ടവ അക്കൂട്ടത്തിൽ ഇല്ല. കുമ്രാൻ സമൂഹത്തിന്‌ ഈനോക്കിന്റെ പുസ്തകത്തിൽ ഉണ്ടായിരുന്ന താത്പര്യം കാലക്രമേണ ക്ഷയിച്ചു എന്നാവാം ഇതിലെ സൂചന;

ഈനോക്കിയ രചനകൾക്കെതിരെ റബൈമാർ നടത്തിയ നിശിതമായ വിമർശനം, റബൈനിക യഹൂദതയ്ക്ക് ആ ഗ്രന്ഥങ്ങളുമായുള്ള ബന്ധം നഷ്ടപ്പെടുന്നതിൽ കലാശിച്ചു. ക്ലാസിക്കൽ റബൈനിക സാഹിത്യം ഈനോക്കിനെക്കുറിച്ച് മിക്കവാറും മൗനം അവലംബിച്ചു.

എന്നാൽ യഹൂദയോഗാത്മകതയുടെ(Jewish Mysticism) ചരിത്രത്തെ ഈനോക്കിന്റെ പുസ്തകം ഗണ്യമായി സ്വാധീനിച്ചു: മഹാപണ്ഡിതനായ ഗെർഷോം ഷോലെം എഴുതി: "പിൽക്കാലത്തെ മെർക്കബാ യോഗാത്മകതയുടെ മുഖ്യവിഷയങ്ങൾ മുന്നേതന്നെ ഈനോക്കിന്റെ പുസ്തകം പോലുള്ള പഴയ ഗൂഢാത്മരചനകളിൽ കേന്ദ്രപ്രമേയമായിരുന്നു.. ഈനോക്കിന്റെ പുസ്തകം പതിനാലാം അദ്ധ്യായത്തിലുള്ള ദൈവസിംഹാസനത്തിന്റെ ദീർഘവിവരണം ഈ പശ്ചാത്തലത്തിൽ പ്രത്യേകം പ്രസക്തമാണ്‌. 

മിശിഹാ, മനുഷ്യപുത്രൻ, മിശിഹായുടെ വാഴ്ച, സാത്താൻ, ഉയിർത്തെഴുന്നേല്പ്, യുഗാന്ത്യം എന്നിവയെ സംബന്ധിച്ച പുതിയ നിയമത്തിലെ സങ്കല്പങ്ങളെ രൂപപ്പെടുത്തുന്നതിൽ ഈനോക്കിന്റെ പുസ്തകം ഗണ്യമായ പങ്കുവഹിച്ചുവെന്നതിൽ സംശയമില്ല. ഈനോക്കിന്റെ പുസ്തകത്തിന്റെ ആദ്യഭാഗം ജൂബിലികൾ, ബാരൂക്കിന്റെ രണ്ടാം പുസ്തകം, എസദ്രസിന്റെ രണ്ടാം പുസ്തകം, അബ്രാഹമിന്റെ വെളിപാട്, രണ്ടാം ഈനോക്ക് തുടങ്ങിയ അപ്പോക്രിഫൽ രചനകളേയും സ്വാധീനിച്ചിരിക്കാം.

ഈനോക്ക് പുസ്തകത്തിന്റെ കൊയ്നേ ഗ്രീക്ക് പാഠവുമായി പരിചയമുണ്ടായിരുന്ന ക്രിസ്തീയസഭാപിതാക്കളിൽ പലരും അതിനെ അനുകൂലിച്ചും വിമർശിച്ചും ഉദ്ധരിക്കുന്നുണ്ട്: രക്തസാക്ഷി ജസ്റ്റിൻ, മിനൂസിയൂസ് ഫെലിക്സ്, ഐറേനിയൂസ്, ഒരിജൻ, സിപ്രിയൻ, ഹിപ്പോലിറ്റസ്, കമ്മോഡിയാനൂസ്, ലാക്ടാന്റിയൂസ്, യോഹന്നാൻ കാസിയൻ തുടങ്ങിയവരുടെ രചനകളിൽ ഇത്തരം പരാമർശങ്ങൾ കാണാം. ഇവയ്ക്കു വിഷയമായിരിക്കുന്നത് മിക്കവാറും ഈനോക്കിന്റെ ആദ്യത്തെ അഞ്ചദ്ധ്യായങ്ങൾ മാത്രമാണ്‌. ക്രിസ്തുവർഷം 435-ൽ മരിച്ച കാസിയന്റെ കാലത്തിനും ഈ കൃതിയുടെ ആധുനികകാലത്തെ "കണ്ടെത്തലിനും ഇടയ്ക്ക്, 8-ആം നൂറ്റാണ്ടിൽ ബൈസാന്തിയ സാമ്രാജ്യത്തിൽ സന്യാസിയായിരുന്ന ജോർജ്ജ് സിൻസെല്ലസിന്റെ കാലസൂചികയിൽ(chronography) ഇതിലെ ചില ഭാഗങ്ങൾ പരാമർശിക്കപ്പെട്ടു. ഒൻപതാം നൂറ്റാണ്ടിൽ പാത്രിയർക്കീസ് നിസെഫോറസ് ഇതിനെ പുതിയനിയമത്തിലെ സന്ദിഗ്ദ്ധരചനകളുടെ പട്ടികയിലും ഉൾപ്പെടുത്തി..

എത്യോപ്യയ്ക്കു പുറത്തുള്ളവർ പതിനേഴാം നൂറ്റാണ്ടു വരെ ഈനോക്കിന്റെ പുസ്തകം നഷ്ടമായി എന്നാണ്‌ കരുതിയിരുന്നത്. ആ നൂറ്റാണ്ടിന്റെ ആരംഭത്തിൽ ഈ പുസ്തകത്തിന്റെ ഗീയസ് ഭാഷയിലുള്ള എത്യോപ്യൻ ഭാഷ്യം കണ്ടെത്തിയതായി അവകാശവാദം ഉയരുകയും യൂദാ ശ്ലീഹാ എഴുതിയ ലേഖനത്തിലെ ഉദ്ധരണി ഉൾക്കൊള്ളൂന്നതെന്നവകാശപ്പെട്ട ഒരു പ്രതി, ഫ്രഞ്ച് ജ്യോതിശാസ്ത്രജ്ഞനും ചിന്തകനുമായ നിക്കോളാസ് ക്ലാഡ് ഫാബ്രി ഡി പെയീരെസ്കയുടെ കൈവശം വരുകയും ചെയ്തു. എന്നാൽ അത് കൃത്രിമമാണെന്ന് എത്യോപ്യൻ ഭാഷാ പണ്ഡിതനായ ഹിയോബ് ലുഡോൾഫ് വിധിച്ചു..

എത്യോപ്യയിൽ ആറുവർഷം ചെലവഴിച്ച സ്കോട്ട്‌ലണ്ടുകാരൻ സഞ്ചാരി ജെയിംസ് ബ്രൂസ് 1773-ൽ ഗീയസ് ഭാഷ്യത്തിന്റെ മൂന്നു പ്രതികളുമായാണ്‌ യൂറോപ്പിൽ മടങ്ങിയെത്തിയത്.. അവയിലൊന്ന് ഓക്സ്ഫോർഡിലെ ബോഡ്‌ലീയൻ ഗ്രന്ഥശാലയിൽ സൂക്ഷിച്ചു. മറ്റൊന്ന് ഫ്രാൻസിലെ രാജകീയ ഗ്രന്ഥശാലയ്ക്കു സമ്മാനിച്ചു. മൂന്നാമത്തെ പ്രതി ബ്രൂസ് കൈവശം വച്ചു. ഏറെക്കാലം ഈ പ്രതികൾ ആരും ഉപയോഗിച്ചില്ല. 1800-ൽ ഫ്രഞ്ച് ഭാഷാശാസ്ത്രജ്ഞനും പൗരസ്ത്യവിജ്ഞാനിയുമായ സിൽ‌വെസ്റ്റർ ഡി സാസി അദ്ദേഹത്തിന്റെ "Notices sur le livre d'Enoch"എന്ന കൃതിയിൽ അതിന്റെ ഭാഗങ്ങൾ ലത്തീൻ പരിഭാഷയോടെ ചേർത്തു. ഇതിന്റെ ഒരു ജർമ്മൻ പരിഭാഷ 1801-ൽ ഇറങ്ങി. 

ബോഡെലീയൻ ലൈബ്രറിയിലെ ഗീയസ് കൈയെഴുത്തുപ്രതിയെ ആശ്രയിച്ചുള്ള ആദ്യത്തെ ഇംഗ്ലീഷ് പരിഭാഷ 1821-ൽ റിച്ചാർഡ് ലോറൻസാണ്‌ നിർ‌വഹിച്ചത്. 1838-ൽ ഈനോക്കിന്റെ പുസ്തകത്തിന്റെ എത്യോപ്യൻ ഗീയസ് മൂലത്തിന്റെ പാശ്ചാത്യദേശത്തെ ആദ്യപതിപ്പ് പ്രസിദ്ധീകരിച്ചതും ലോറൻസ് തന്നെയാണ്‌. 
ഒരേയൊരു ഗീയസ് കൈയെഴുത്തുപ്രതിയെ ആശ്രയിച്ചിരുന്ന ആ പതിപ്പുകൾ വിശ്വസനീയമല്ലെന്ന് താമസിയാതെ പരാതി ഉയർന്നു..

അഞ്ചു കൈയെഴുത്തുപ്രതികളെ ആശ്രയിച്ചുള്ള ഗീയസ് ഭാഷ്യത്തിന്റെ ആദ്യത്തെ വിമർശനാത്മക പതിപ്പ് 1851-ൽ ജർമ്മൻ പൗരസ്ത്യവിജ്ഞാനി ഓഗസ്റ്റ് ദിൽമാൻ പ്രസിദ്ധീകരിച്ചു. 1853-ൽ അദ്ദേഹം തന്നെ ഒരു ജർമ്മൻ പരിഭാഷയും പ്രസിദ്ധീകരിച്ചു. പിൽക്കാലത്ത് റോബർട്ട് ഹെൻ‌റി ചാൾസിന്റെ പരിഭാഷ ഉണ്ടാകുന്നതു വരെ ഇതായിരുന്നു ഈനോക്കിന്റെ ഏറ്റവും വിശ്വസനീയമായി കരുതപ്പെട്ട പരിഭാഷ.

1890 മുതൽ ഒന്നാം ലോകമഹായുദ്ധം വരെ ഈനോക്ക് പഠനത്തിൽ ഏറ്റവുമേറെ സംഭാവന നൽകിയത് ഇംഗ്ലീഷ് ബൈബിൾ പണ്ഡിതനും ദൈവശാസ്ത്രജ്ഞനുമായ റോബർട്ട് ഹെൻ‌റി ചാൾസ് ആയിരുന്നു. കൂടുതൽ കൈയെഴുത്തുപ്രതികളെ ആശ്രയിച്ച് 1893-ൽ അദ്ദേഹം പ്രസിദ്ധീകരിച്ച പരിഭാഷയും പഠനവും ഒരു മുന്നേറ്റമായിരുന്നു. 1906-ൽ അദ്ദേഹം എത്യോപ്യൻ ഗീയസ് ഭാഷ്യത്തിന്റെ ഒരു പുതിയ വിമർശനാത്മക പതിപ്പ് പ്രസിദ്ധീകരിച്ചു. 23 എത്യോപ്യൻ കൈയെഴുത്തുപ്രതികളേയും അക്കാലത്ത് ലഭ്യമായിരുന്ന മറ്റെല്ലാ സ്രോതസ്സുകളേയും അദ്ദേഹം ആശ്രയിച്ചിരുന്നു. ഈ സംശോധിത പതിപ്പിന്റെ ഇംഗ്ലീഷ് പരിഭാഷ 1912-ൽ അദ്ദേഹം പ്രസിദ്ധീകരിച്ച "പഴയനിയമത്തിലെ സന്ദിഗ്ദ്ധഗ്രന്ഥങ്ങളും കപടലിഖിതങ്ങളും" എന്ന കൃതിയിൽ ഉൾപ്പെടുത്തി. 

1950-ൽ, ചാവുകടൽ ചുരുളുകളിൽ പെട്ട ഈനോക്കിന്റെ അരമായ ശകലങ്ങൾ പ്രസിദ്ധീകരിച്ചതോടെ ഈ കൃതിയുടെ പൗരാണികത ഉറച്ച് അതിനെക്കുറിച്ചുള്ള പഠനത്തിന്‌ പുതിയ ഊർജ്ജം കൈവന്നു. ഈ ശകലങ്ങളുടെ ജോസെഫ് മിലിക്ക് പ്രസിദ്ധീകരിച്ച ഔദ്യോഗിക പതിപ്പ് വെളിച്ചം കണ്ടത് 1976-ലായിരുന്നു.

2000-മാണ്ടു മുതൽ നടന്നുപോരുന്ന "ഈനോക്ക് സെമിനാർ" ഈനോക്കിയ സാഹിത്യത്തിന്റെ പഠനത്തിൽ ശ്രദ്ധിക്കുന്നു. രണ്ടാം ദേവാലയകാലത്തെ യഹൂദതയിൽ സ്വതന്ത്രമായൊരു മോശേതര വിമതപാരമ്പര്യം (autonomous non-Mosaic tradition of dissent) നിലനിന്നിരുന്നുവെന്നതിനു തെളിവാണ്‌ ഈനോക്ക് സാഹിത്യം എന്ന പരികല്പനയുമായി ബന്ധപ്പെട്ട ഉശിരുള്ള ചർച്ചകൾക്കും ഈ സെമിനാർ വേദിയാകുന്നു.

ഈനോക്കിന്റെ പുസ്തകം എന്നപേരിൽ പ്രധാനമായും അറിയപ്പെടുന്നത് എത്യോപ്യൻ ഭാഷയിൽ സമ്പൂർണ്ണരൂപം പരിരക്ഷിക്കപ്പെട്ടു കിട്ടിയ മേൽ‌വിവരിച്ച ബൃഹദ്ഗ്രന്ഥമാണെങ്കിലും മറ്റു രണ്ടു രചനകൾക്കു കൂടി ആ പേരുണ്ട്. ഈനോക്കിന്റെ രണ്ടാം പുസ്തകം, ഈനോക്കിന്റെ മൂന്നാം പുസ്തകം എന്നീ പേരുകളിലാണ്‌ അവ സാധാരണ അറിയപ്പെടുന്നത്. മുഖ്യപുസ്തകത്തിന്റെ സ്വാധീനം പ്രകടമാക്കുന്നവയാണ്‌ ഈ രണ്ട് ഈനോക്കിയ ഗ്രന്ഥങ്ങളും.

പഴയ സ്ലാവോണിക ഭാഷയിൽ, ക്രി.വ. പതിനാലാം നൂറ്റാണ്ടോളം പഴക്കമുള്ള കൈയെഴുത്തുപ്രതികളിൽ മാത്രമാണ്‌ ഈ പുസ്തകം ലഭിച്ചിട്ടുള്ളത്. ക്രി.വ. ഒന്നാം നൂറ്റാണ്ടു മുതൽ മദ്ധ്യയുഗം വരെയുള്ള കാലഘട്ടങ്ങൾ ഇതിന്റെ രചനാകാലമായി നിർദ്ദേശിക്കപ്പെട്ടിട്ടുണ്ട്. മൂന്നു ഖണ്ഡങ്ങളായി തിരിക്കാവുന്ന ഉള്ളടക്കമാണതിന്‌. ആദ്യത്തേതിൽ ഈനോക്ക് സപ്തസ്വർഗ്ഗങ്ങളിലൂടെ കടന്നുപോയി അവിടത്തെ രഹസ്യങ്ങൾ ഗ്രഹിക്കുന്നു. രണ്ടാം ഖണ്ഡത്തിൽ ഈനോക്ക് ഏഴാം സ്വർഗ്ഗത്തിലെ ദൈവസന്നിധിയിലെത്തി ദൈവത്തിൽ നിന്ന് സൃഷ്ടിയുടേയും മനുഷ്യഭാഗധേയത്തിന്റേയും രഹസ്യങ്ങൾ മനസ്സിലാക്കുന്നു. അവസാനഖണ്ഡത്തിൽ, ഭൂമിയിൽ ഹ്രസ്വകാലത്തേക്ക് മടങ്ങിയെത്തുന്ന ഈനോക്ക് തന്റെ അറിവ് സന്താതികൾക്ക് പകർന്നു കൊടുത്തിട്ട് സ്വർഗ്ഗത്തിലേയ്ക്ക് മടങ്ങുന്നു.

എബ്രായ ഭാഷയിലുള്ള ഈനോക്കിന്റെ മൂന്നാം പുസ്തകം, രണ്ടാം നൂറ്റാണ്ടിലെ റബൈ ഇസ്മായേലിന്റെ പേരിൽ അറിയപ്പെടുന്ന വിവിധതരം കബാളിയ യോഗാത്മ രചനകളുടെ ഒരു ശേഖരമാണ്‌. ഇതിൽ ഏഴാം സ്വർഗ്ഗത്തിലെത്തുന്ന ഇസ്മായേൽ മുഖ്യദൈവദൂതൻ മെറ്റാട്രോണിനെ കാണുന്നു. താൻ ജാരെദിന്റെ പുത്രനായ ഈനോക്കാണെന്നും സ്വർഗ്ഗത്തിൽ ദൈവത്തിന്റെ രണ്ടാം സ്ഥാനക്കാരനും യഹോവയ്ക്കു താഴെയുള്ളവനുമായി ഉയർത്തപ്പെട്ടിരിക്കുകയാണെന്നും മെറ്റാട്രോൺ ഇസ്മായേലിനെ അറിയിക്കുന്നു. ഇതിന്റെ അവശേഷിക്കുന്ന ഭാഗങ്ങൾ സ്വർഗ്ഗലോകത്തിലെ രഹസ്യങ്ങളുടെ ഒരു പലവകയാണ്‌. ഈ കൃതി ഈനോക്കിന്റെ പേരിലുള്ള മറ്റു രണ്ടു രചനകളുമായും പരിചയം കാട്ടുന്നു. ഇതിന്റെ രചനാകാലം ക്രി.വ. അഞ്ചോ ആറോ നൂറ്റാണ്ടുകളിലെങ്ങോ ആയിരിക്കാമെന്നാണ്‌ പുതിയ പഠനങ്ങൾ നൽകുന്ന സൂചന.

ഈനോക്കിന്റെ പുസ്തകത്തിന്റെ സാഹിത്യമേന്മയേറിയ ഭാഗങ്ങൾ പറുദീസനഷ്ടത്തിന്റെ ആദ്യത്തെ രണ്ടു പുസ്തകങ്ങളേയും, സാഹിത്യഗുണം കുറഞ്ഞ ഭാഗങ്ങൾ വില്യം ബ്ലേക്കിന്റെ പ്രവചനഗ്രന്ഥങ്ങളേയും അനുസ്മരിപ്പിക്കുമെന്ന് ബെർട്രാൻഡ് റസ്സൽ നിരീക്ഷിച്ചിട്ടുണ്ട്. ദൈവത്തെ ധിക്കരിച്ച് മനുഷ്യരെ ലോഹനിർമ്മാണത്തിന്റേയും മറ്റും ദൈവികരഹസ്യങ്ങൾ പഠിപ്പിച്ച പതിതമാലാഖമാരുടെ കഥയെ റസ്സൽ "പ്രോമിത്തിയൻ" എന്നു വിശേഷിപ്പിക്കുന്നു.

 "എല്ലാ ക്രീറ്റുകാരും നുണയന്മാരാണ്‌" എന്ന എപ്പിമെനിഡെസിന്റെ വാക്കുകൾ തീത്തോസിനുള്ള കാനോനിക ലേഖനത്തിൽ (1:12) പൗലോസ് അംഗീകാരപൂർ‌വം ഉദ്ധരിക്കുന്നുണ്ടെങ്കിലും, ആ ഉദ്ധരണി എപ്പിമെനിഡെസിന്‌ കാനോനികത നൽകാത്തതു പോലെ തന്നെ.


</doc>
<doc id="125172" url="https://ml.wikipedia.org/wiki?curid=125172" title="അക്കീയർ">
അക്കീയർ

ഗ്രീസിലെ ഒരു ആദിമ ജനവിഭാഗം. ട്രോയ് കീഴടക്കിയ യവനൻമാരിൽപ്പെട്ടവരാണ് അക്കീയർ എന്ന് ഹോമർ പ്രസ്താവിക്കുന്നു. അക്കിലീസിന്റെ പിൻഗാമികൾ മാത്രമാണ് അക്കീയർ എന്ന് തൂസിഡൈഡിസ് (Thucydides) സൂചിപ്പിച്ചിട്ടുണ്ട്. ബി.സി. 14-13 ശതകത്തിൽ മൈസീനിയരുടെ പ്രവർത്തനങ്ങൾ ഉൾക്കൊണ്ടിരുന്ന മേഖലയാണ് അക്കീയരുടെ പ്രദേശമെന്ന് ഹോമറുടെ കൃതികളിലുണ്ട്. ബി.സി. 13-ം ശതകത്തിലെ ഹിറ്റൈറ്റു രേഖകളിൽ ഇവരെപ്പറ്റി പരാമർശമുണ്ട്. ഗ്രീസ് വൻകരയും പടിഞ്ഞാറൻ ദ്വീപുകളും ഇവരുടെ ശക്തികേന്ദ്രങ്ങളായിരുന്നു.



</doc>
<doc id="125177" url="https://ml.wikipedia.org/wiki?curid=125177" title="സമീറ സനീഷ്">
സമീറ സനീഷ്

മലയാള സിനിമാ രംഗത്ത് മൂന്നാമതായി പ്രവേശിച്ച വനിതാ വസ്ത്രാലങ്കാരകയാണ്‌ സമീറ സനീഷ്. എറണാകുളം ജില്ലയിലെ വൈറ്റില നെടുങ്ങാട്ടുപറമ്പിൽ ഇബ്രാഹിമിന്റെയും ജമീലയുടെയും മകളായി ജനിച്ച സമീറ കൊച്ചിൻ കലാഭവനിൽ സ്റ്റിച്ചിങ്ങും ഡ്രോയിങ്ങും പെയിന്റിങ്ങും പഠിച്ച ശേഷം കൊച്ചിയിലെ നാഷണൽ ഇൻസ്റ്റിറ്റൂട്ട് ഓഫ് ഫാഷൻ ഡിസൈനിൽ നിന്നും ഒന്നാം റാങ്കോടെ കോഴ്സ് പൂർത്തിയാക്കി.

പരസ്യചിത്രങ്ങൾക്കു വേണ്ടിയാണ്‌ ആദ്യമായി സമീറ വസ്ത്രാലങ്കാരം നിർ‌വഹിച്ചിട്ടുള്ളത്. ഇജാസ് ഖാൻ സംവിധാനം നിർ‌വഹിച്ച "വൈറ്റ് എലഫന്റ്" എന്ന ഹിന്ദി ചലച്ചിത്രത്തിലൂടെയാണ് സിനിമാലോകത്തെ തുടക്കം. ഡാഡി കൂൾ എന്ന ചിത്രത്തിലൂടെയാണ്‌ മലയാള സിനിമാലോകത്തെ തുടക്കം.

ഏറ്റവും കുറഞ്ഞ കാലയളവിൽ ഏറ്റവും കൂടുതൽ ചലച്ചിത്രങ്ങൾ വസ്ത്രാലങ്കാരം നിർവഹിച്ചതിന്റെ പേരിൽ ലിംക ബുക്ക് റെക്കൊർഡ് ലഭിച്ചു. 30 വയസ്സിനുള്ളിൽ അഞ്ചു വർഷം കൊണ്ട് 52 ചിത്രങ്ങൾക്ക് വസ്ത്രാലങ്കാരം നിർവഹിച്ചതിനാണ് റെക്കോർഡ് ലഭിച്ചത്.



</doc>
<doc id="125184" url="https://ml.wikipedia.org/wiki?curid=125184" title="അക്കോണിറ്റിൻ">
അക്കോണിറ്റിൻ

അക്കോണിറ്റിൻ വിഷവീര്യമുള്ള ഒരു ആൽക്കലോയ്ഡ് ആണ്. അതിവിടയം, വത്സനാഭി എന്നും മറ്റും പേരുള്ള അക്കൊണൈറ്റ് പൂച്ചെടികളിൽനിന്നു ഇതു പ്രകൃത്യാ ലഭ്യമാണ്. ഗീഗർ (Gieger), ഹെസ്സേ (Hesse) എന്നീ ശാസ്ത്രജ്ഞന്മാർ 1833-ൽ ശുദ്ധരൂപത്തിൽ ഈ പദാർഥം പൃഥക്കരിച്ചെടുത്തു. രാസപരമായി ഇതു ക്വിനൊലിൻ എന്ന വസ്തുവിൽ നിന്നു വ്യുത്പാദിപ്പിക്കാവുന്ന അക്കോണിൻ എന്ന ബേസിന്റെ അസറ്റൈൽ ബെൻസോയിക് എസ്റ്റർ ആണ്. ഫോർമുല, C H O N ലായനിയിൽ ചൂടാക്കിയാൽ ഇതു വിഘടിച്ചു ബെൻസോയിൽ അക്കോണിൻ, അക്കോണിൻ എന്നീ പദാർഥങ്ങൾ ലഭിക്കുന്നു. അമോണിയം വാനഡേറ്റ് കലർത്തിയ സൾഫ്യൂറിക് അമ്ളത്തിൽ അക്കോണിറ്റിൻ ചേർത്താൽ ഓറഞ്ചുനിറം കിട്ടും. പ്രയോഗശാലയിൽ ഈ ആൽക്കലോയ്ഡ് തിരിച്ചറിയുവാൻ പ്രസ്തുത പരീക്ഷണതത്ത്വം പ്രയോജനപ്പെടുത്താം.

ഹൃദ്രോഗം, അതിരക്തമർദം മുതലായവയ്ക്കു അക്കോണിറ്റിൻ ഒരു പ്രത്യൌഷധമാണ്. സ്ഥാനീയനിശ്ചേതകമായി ഇതിനെ ഉപയോഗിക്കാം.



</doc>
<doc id="125187" url="https://ml.wikipedia.org/wiki?curid=125187" title="അക്കോർഡിയൻ">
അക്കോർഡിയൻ

ഒരു പാശ്ചാത്യസംഗീതോപകരണം. 19-ം ശതകത്തിന്റെ ആരംഭം മുതൽ ഇത് ഉപയോഗിച്ചുവരുന്നു. 1822-ൽ ജർമനിയിലാണ് ഇത് ആദ്യം നിർമ്മിക്കപ്പെട്ടത്.

ദീർഘചതുരാകൃതിയിലുള്ള രണ്ടു പലകകൾക്കിടയിൽ ബെല്ലോകൾ ഇണക്കിയാണ് ഇത് നിർമ്മിക്കുന്നത്. ഈ പലകകളിൽ വാദ്യത്തിന്റെ വലിപ്പച്ചെറുപ്പമനുസരിച്ച് 5 മുതൽ 50 വരെ കട്ടകൾ (reeds) ഘടിപ്പിച്ചിരിക്കും. ബെല്ലോDebit sideകൾ വികസിപ്പിക്കുമ്പോൾ പുറത്തുനിന്നും വായു ഉള്ളിൽ കടക്കുന്നു; സങ്കോചിപ്പിക്കുമ്പോൾ പുറത്തേക്കു കടക്കുവാൻ ശ്രമിക്കുന്ന വായുവിനെ നിർദിഷ്ട ദ്വാരങ്ങളിൽക്കൂടി നിർദിഷ്ട തോതിൽ പുറത്തേക്കു വിടത്തക്കവണ്ണം കട്ടകളിൽ വിരലുകൾ അമർത്തുകയും അയയ്ക്കുകയും ചെയ്യുന്നു. ഒരേ കട്ടയിൽ നിന്നും രണ്ടു നാദങ്ങൾ പുറപ്പെടുവിക്കുന്നതിന് ബെല്ലോകളിൽ ഒന്നിനെ വികസിപ്പിക്കുകയും മറ്റൊന്നിനെ സങ്കോചിപ്പിക്കുകയും ചെയ്താൽ മതി.

പിയാനോ മാതൃകയിൽ നിർമ്മിക്കപ്പെടുന്ന പിയാനോ അക്കോർഡിയനുകൾ ഇന്ന് പ്രചാരത്തിലുണ്ട്. അവയുടെ "ദന്തനിര" (keyboard) പ്രത്യേകരീതിയിലാണ് ഘടിപ്പിച്ചിട്ടുള്ളത്. "ബൺഡോനിയോൺ" (Brandoneon) എന്നത് മറ്റൊരിനം അക്കോർഡിയനാണ്.




</doc>
<doc id="125189" url="https://ml.wikipedia.org/wiki?curid=125189" title="അക്കോസ്റ്റാ ജൊയാക്വിൻ">
അക്കോസ്റ്റാ ജൊയാക്വിൻ

കൊളംബിയയിലെ സ്വാതന്ത്ര്യസമരനേതാവും ചരിത്രകാരനുമാണ് അക്കോസ്റ്റ ജൊയാക്വിൻ. 1800 ഡിസംബർ 29-ന് ഗ്വാഡ്വാസിൽ ജനിച്ചു. തെ. അമേരിക്കയിലെ കോളണികളുടെ മോചനത്തിനുവേണ്ടി സ്പാനിഷ് ഗവൺമെന്റിനെതിരായി സമരം നടത്തിയ സൈമൺ ബൊളിവറുടെ കീഴിൽ അക്കോസ്റ്റാ സേവനം അനുഷ്ഠിച്ചു. ഭൂമിശാസ്ത്രം, ചരിത്രം, അന്തരീക്ഷശാസ്ത്രം, ഭൂവിജ്ഞാനീയം എന്നീ വിഷയങ്ങളെക്കുറിച്ചെല്ലാം ഇദ്ദേഹം എഴുതിയിട്ടുണ്ട്. 1848-ൽ പാരിസിൽ പ്രസിദ്ധീകരിച്ച ചരിത്രഗ്രന്ഥം (A Historical Compe-ndium of the Discovery and Colonisation of New Granada in the Sixteenth Century) ആണ് ഇദ്ദേഹത്തിന്റെ വിലപ്പെട്ട കൃതി. ഈ ഗ്രന്ഥരചനയ്ക്ക് ആവശ്യമായ വസ്തുതകൾ ശേഖരിക്കുന്നതിന് ഇദ്ദേഹം കൊളംബിയ, സ്പെയിൻ എന്നിവിടങ്ങളിൽ സഞ്ചരിക്കുകയും അവിടത്തെ പുരാവസ്തു ശേഖരങ്ങൾ പരിശോധിക്കുകയും ചെയ്തു. അക്കോസ്റ്റാ 1852 ഫെ. 21-ന് ഗ്വാഡ്വാസിൽ വച്ചു നിര്യാതനായി.



</doc>
<doc id="125190" url="https://ml.wikipedia.org/wiki?curid=125190" title="2010 ചാമ്പ്യൻസ് ലീഗ് ട്വന്റി20">
2010 ചാമ്പ്യൻസ് ലീഗ് ട്വന്റി20

അന്താരാഷ്ട്ര ക്ലബ് ട്വന്റി20 മത്സരങ്ങളുടെ രണ്ടാമത്തെ സംരംഭമാണ് 2010ലെ ചാമ്പ്യൻസ്‌ ലീഗ്‌ ട്വന്റി20. ടൂർണ്ണമെന്റിലെ എല്ലാ മത്സരങ്ങളും സംഘടിപ്പിച്ചത് ദക്ഷിണാഫ്രിക്കയിൽ വച്ചാണ്. മത്സരങ്ങൾ 2010 സെപ്റ്റംബർ 10ന് ആരംഭിച്ച് സെപ്റ്റംബർ 26ന് സമാപിച്ചു. ടൂർണ്ണമെന്റിൽ ഓസ്ട്രേലിയ, ഇന്ത്യ, ന്യൂസിലൻഡ്, വെസ്റ്റ് ഇൻഡീസ്, ദക്ഷിണാഫ്രിക്ക എന്നിവടങ്ങളിൽ നിന്നുള്ള പത്ത് ടീമുകൾ പങ്കെടുത്തു.

2010 ഫെബ്രുവരിയിൽ ദക്ഷിണാഫ്രിക്കയിലാണ്‌ മത്സരങ്ങൾ സംഘടിപ്പിക്കുന്നത് എന്ന് ദക്ഷിണാഫ്രിക്കൻ ക്രിക്കറ്റ് കണ്ട്രോൾ ബോർഡ് അറിയിച്ചു. എന്നാൽ പിന്നീട് ടൂർണ്ണമെന്റിന്റെ ചെയർമാനായിരുന്ന ലളിത് മോഡി ഇത് നിഷേധിച്ചു. ദക്ഷിണാഫ്രിക്ക, ഇന്ത്യ, ഇംഗ്ലണ്ട്, മധ്യേഷ്യ ഇവയെല്ലാം തന്നെ ആതിഥേ​യ സ്ഥാനത്തേക്ക് പരിഗണിക്കുന്നതാണന്നും അറിയിച്ചു. 2010 ഏപ്രിൽ 25ന്‌ ഇന്ത്യൻ പ്രീമിയർ ലീഗിന്റെ സമാപന ചടങ്ങിലാണ്‌ 2010 ചാമ്പ്യൻസ് ലീഗിന്റെ ആതിഥേയരായി ദക്ഷിണാഫ്രിക്കയെ പരിഗാണിച്ചത് ഔദ്യോഗികമായി അറിയിക്കുന്നത്. 2007ലെ ട്വന്റി20 ലോകകപ്പ്, 2009ലെ ഇന്ത്യൻ പ്രീമിയർ ലീഗ് തുടങ്ങിയ പ്രധാനപ്പെട്ട ട്വന്റി20 മത്സരങ്ങൾ ഇതിനു മുൻപും ദക്ഷിണാഫ്രിക്കയിൽ സംഘടിപ്പിച്ചിട്ടുണ്ട്.
ആറ് റാഷ്ട്രങ്ങളിൽ നിന്നുമായി പത്ത് ടീമുകളാണ് 2010 ലെ ചാമ്പ്യൻസ് ട്രോഫിയിൽ കളിക്കുന്നത്. ഒരോ രാജ്യത്തു നിന്നും തദ്ദേശിയ ട്വന്റി20 ടൂർണ്ണമെന്റുകളിൽ വിജയിച്ച ടീമുകളാണ്‌ ഇവ. ചാമ്പ്യൻസ് ലീഗിൽ ആകെ 23 മത്സരങ്ങളാണുള്ളത്, മത്സരങ്ങൾ ഗ്രൂപ്പ് ഘട്ടമായും നോക്കൗട്ട് ഘട്ടമായുമാണ്‌ സംഘടിപ്പിക്കുന്നത്. ടൈ ആകുന്ന മത്സരങ്ങളുടെ ഫലം നിശ്ചയിക്കുന്നത് സൂപ്പർ ഓവർ വഴിയാണ്‌.

ഗ്രൂപ്പ് ഘട്ടത്തിൽ ടീമുകളെ രണ്ട് ഗ്രൂപ്പുകളായി വിഭജിച്ചിരിക്കുന്നു, ഗ്രൂപ്പിനുള്ളിൽ ടീമുകൾ പരസ്പരം ഓരോ മത്സരങ്ങൾ വീതം കളിക്കും(റൗണ്ട് റോബിൻ). കൂടുതൽ പോയിന്റ് ലഭിക്കുന്ന രണ്ട് ടീമുകൾ സെദി ഫൈനൽ കളിക്കാനുള്ള യോഗ്യത നേടും. ഒന്നാം സ്ഥാനക്കാരയ ടീം മറ്റേ ഗ്രൂപ്പിലെ രണ്ടാം സ്ഥാനക്കാരുമായാണ്‌ സെമിയിൽ ഏറ്റുമുട്ടുന്നത്. സെമിയിൽ ജയിക്കുന്ന ടീമുകളാണ്‌ അന്തിമ വിജയിയെ കണ്ടെട്ഠുന്നതിനുള്ള കലാശക്കളിയിൽ കളിക്കാൻ യോഗ്യത നേടുന്നത്. 

ഗ്രൂപ്പ് ഘട്ടത്തിൽ പോയിന്റ് നൽകുന്ന രീതി:

കഴിഞ വർഷത്തെപ്പോലെ ഇത്തവണയും ജേതാക്കൾക്ക് 6 ദശലക്ഷം അമേരിക്കൻ ഡോളറാണ്‌ സമ്മാനത്തുക. ഈ സമ്മാനത്തുക കൂടാതെ പങ്കെടുക്കുന്ന ടീമുകൾക്കെല്ലാം തന്നെ 5 ലക്ഷം ഡോളറും ലഭിക്കും. സമ്മാനത്തുക ഭാഗിച്ചുകൊ​ടുക്കുന്ന രീതി ചുവടെ:


ദക്ഷിണാഫ്രിക്കയിലെ നാലു വേദികളിലായാണ്‌ മത്സരങ്ങൾ എല്ലാം സംഘടിപ്പിക്കുന്നത്. ഗ്രൂപ്പ് മത്സരങ്ങൾ എല്ലാം ഈ നാലു വേദികളിലായി നടത്തുന്നു. വാരിയേഴ്സ് ടീമും ഹൈവെൽഡ് ലയൺസ് ടീമും അവരുടെ മത്സരങ്ങൾ സ്വന്തം വേദികളിലായ സെന്റ് ജോർജ്ജ് പാർക്കിലും വാൻഡേഴ്സ് സ്റ്റേഡിയത്തിലുമായാണ്‌ കളിക്കുന്നത്. സെമി ഫൈനലുകൾ നടത്തുന്നത് കിംഗ്സ്മെഡ് സ്റ്റേഡിയത്തിലും
സൂപ്പേർസ്പോർട്ട് പാർക്കിലും വച്ചാണ്‌. വാൻഡേഴ് സ്റ്റേഡിയത്തിൽ വച്ചാണ്‌ ഫൈനൽ നടത്തുന്നത്. 


</doc>
<doc id="125192" url="https://ml.wikipedia.org/wiki?curid=125192" title="അർജ്ജുനൻപിള്ളയും അഞ്ചുമക്കളും">
അർജ്ജുനൻപിള്ളയും അഞ്ചുമക്കളും

ചന്ദ്രശേഖരന്റെ സംവിധാനത്തിൽ ഇന്നസെന്റ്, ജഗദീഷ്, ജഗതി ശ്രീകുമാർ, ഹരിശ്രീ അശോകൻ, ചാർമ്മിള എന്നിവർ പ്രധാനവേഷങ്ങളിൽ അഭിനയിച്ച് 1997-ൽ പുറത്തിറങ്ങിയ ഒരു മലയാളചലച്ചിത്രമാണ് അർജ്ജുനൻപിള്ളയും അഞ്ചുമക്കളും. ബാബു പള്ളാശ്ശേരി ആണ് ചിത്രത്തിന്റെ രചന നിർവ്വഹിച്ചിരിക്കുന്നത്. ശ്രീശക്തി പ്രൊഡക്ഷൻസിന്റെ ബാനറിൽ കെ. ഷണ്മുഖം, സി. ഗംഗാധരൻ സൺസ്, എം.പി. മോഹൻ എന്നിവർ നിർമ്മിച്ച ഈ ചിത്രം അഭിനയ ഫിലിംസ്, അമൃത ഫിലിംസ് എന്നിവർ ചേർന്ന് വിതരണം ചെയ്തിരിക്കുന്നു.

കൈതപ്രം ദാമോദരൻ നമ്പൂതിരി, ബിച്ചു തിരുമല എന്നിവർ എഴുതിയ ഗാനങ്ങൾക്ക് സംഗീതം പകർന്നത് മോഹൻ സിതാര ആണ്. 



</doc>
<doc id="125193" url="https://ml.wikipedia.org/wiki?curid=125193" title="ബോഡിലൈൻ">
ബോഡിലൈൻ

ബോഡിലൈൻ ബൗളിങ് മൂലം ഗുരുതരമായ പരിക്കുകളൊന്നും ഉണ്ടായിട്ടില്ലെങ്കിലും ഈ സംഭവം ഇപ്പോഴും ഒരു വിവാദ വിഷയമായി നിൽക്കുന്നു. അടുത്ത രണ്ടു പതിറ്റാണ്ടുകളിൽ ഈ തന്ത്രം തടയുന്നതിനായി ക്രിക്കറ്റ് നിയമങ്ങളിൽ ധാരാളം മാറ്റങ്ങൾ വരുത്തി. നിയമം 41.5 അനുശാസിക്കുന്നത് ഇങ്ങനെയാണ്; ഒരു ബൗളർ പന്ത് എറിയുന്ന സമയത്ത് വിക്കറ്റ് കീപ്പറെ കൂടാതെ രണ്ടിൽ കൂടുതൽ ഫീൽഡർമാർ ക്രീസിന്റെ ഓൺസൈഡിൽ നിൽക്കാൻ പാടില്ല, ഈ സ്ഥാനത്തിന് ക്രിക്കറ്റിൽ സാധാരണമായി പറയുന്നത് സ്ക്വയർ-ലെഗിന്റെ പിറകിൽ എന്നാണ്. ഇതു കൂടാതെ 42.6 നിയമം അനുശാസിക്കുന്നത്: വേഗത്തിലുള്ള ഷോർട്ട് പിച്ച് പന്തുകൾ അപകടകരവും അയോഗ്യവുമാണ്. നോൺ സ്ട്രൈക്ക് എൻഡിലെ അമ്പയറാണ് ഇത്തരത്തിലുള്ള പന്തുകളുടെ ലെങ്തും, ദിശയും ബാറ്റ്സ്മാന് അപകടം വരുത്തുന്നതല്ല എന്ന് നിശ്ചയിക്കേണ്ടത്.

ബാറ്റ്സ്മാനുനേരെ എറിയുന്ന ഷോർട്ട് പിച്ച് പന്തുകൾ (ബൗൺസർ) ഒരിക്കലും അയോഗ്യമല്ല, ബൗൺസർ പന്തുകൾ ഫീൽഡിംഗ് ടീമിന്റെ ഒരു തന്ത്രമായാണ്‌ കണക്കാക്കുന്നത്.

1930 ലെ ഓസ്ട്രേലിയയുടെ ഇംഗ്ലണ്ട് പര്യടനത്തിൽ 5 മത്സരങ്ങളുണ്ടായിരുന്ന ടെസ്റ്റ് പരമ്പര ഓസ്ട്രേലിയ 2 - 1 ന്‌ വിജയിച്ചു. ആ പരമ്പരയിൽ ബ്രാഡ്മാന്റെ പ്രകടനം ഗംഭീരമായിരുന്നു - 139.14 ശരാശരിയിൽ 974 റണ്ണുകൾ (ഇതൊരു റെക്കോർഡാണ്‌). 1932 - 33 ലെ ആഷസ് പരമ്പരയുടെ സമയത്ത് ബ്രാഡ്മാന്റെ ശരാശരി 100 ഓളമെത്തി - (ലോകത്തുള്ള മറ്റു ബാറ്റ്സ്മാന്മാരുടെ ഇരട്ടിയോളം). പുതിയൊരു തന്ത്രം മെനയാതെ ബ്രാഡ്മാൻ വിരമിക്കുന്നത് വരെ ഓസ്ട്രേലിയയെ കീഴ്പ്പെടുത്താൻ കഴിയില്ലെന്ന് ഇംഗ്ലണ്ട് ആശങ്കപ്പെട്ടു. എന്നാൽ ബ്രാഡ്മാന്‌ അപ്പോൾ വെറും 24 വയസ്സായിരുന്നു പ്രായം. അതായത് ബ്രാഡ്മാന്റെ വിരമിക്കലിനായി ഏകദേശം ഒരു പതിറ്റാണ്ടോളം കാത്തിരിക്കേണ്ടി വരുമായിരുന്നു. ബ്രാഡ്മാനെ ലെഗ് സ്പിന്നിൽ വീഴ്ത്താമെന്നതായിരുന്നു ഇംഗ്ലണ്ടിന്റെ തന്ത്രം. അതിനാൽ ബ്രാഡ്മാനെ നേരിടാനായി അവർ രണ്ട് ലെഗ് സ്പിന്നർമാരെ ടീമിലുൾപ്പെടുത്തി (വാൾട്ടർ റോബിൻസും ഇയാൻ പീബിൾസും).

ബോഡിലൈൻ എന്ന ആശയം ആദ്യമായി രൂപപ്പെട്ടത് 1930 ൽ ഓവലിൽ നടന്ന ആഷസ് ടെസ്റ്റിലാണ്‌. ബ്രാഡ്മാൻ ബാറ്റ് ചെയ്യുമ്പോൾ മഴ പെയ്തതിനാൽ പിച്ച് മോശമായിരുന്നു. സാധാരണയിൽ കൂടിയ വേഗത്തിലും ഉയരത്തിലും വരുന്ന പന്തുകൾ നേരിടാൻ ബ്രാഡ്മാൻ ബുദ്ധിമുട്ടുന്നുണ്ടായിരുന്നു. മിക്ക പന്തുകളും ലൈനിൽ നിന്നു മാറി ഒഴിവാക്കുകയായിരുന്നു ബ്രാഡ്മാൻ ചെയ്തിരുന്നത്. അത് ഇംഗ്ലണ്ട് നായകൻ പേഴ്സി ഫെൻഡറുടെ ശ്രദ്ധയിൽപ്പെടുകയും അദ്ദേഹമത് സഹ കളിക്കാരുമായി പങ്കുവെക്കുകയും ചെയ്തു.

1932 - 33 ആഷസ് പരമ്പരയിൽ ഡഗ്ലസ് ജാർഡീൻ ആയിരുന്നു ഇംഗ്ലണ്ട് ടീമിന്റെ നായകൻ. അദ്ദേഹം, നോട്ടിങാംഷെയർ നായകൻ ആർതർ കാർ, ഫാസ്റ്റ് ബൗളർമാരായ ഹരോൾഡ് ലാർവുഡ്, ബിൽ വോക് എന്നിവരുമായി 1932 ൽ ലണ്ടനിൽ ഒരു സമ്മേളനം വിളിച്ചു ചേർത്തു. ബ്രാഡ്മാന്റെ അതുല്യമായ ബാറ്റിങ് കഴിവിനെ തടഞ്ഞു നിർത്താനുള്ള തന്ത്രം മെനയുകയായിരുന്നു സമ്മേളനത്തിന്റെ ഉദ്ദേശ്യം. ബ്രാഡ്മാന്റെ ശരീരത്തിനു നേരെയായി ലെഗ് സ്റ്റമ്പ് ലൈനിൽ കുത്തിയുയർന്നു വരുന്ന പന്തുകളെറിയാൻ ജാർഡിൻ ലാർവുഡിനോടും ബില്ലിനോടും ആവശ്യപ്പെട്ടു. അവർ അത് സമ്മതിച്ചു. അതിനു ശേഷം ഓസ്ട്രേലിയയിലെ ഫീൽഡിങ് വിന്യാസത്തെപ്പറ്റി അറിയാനായി 1911 - 12 ൽ ഓസ്ട്രേലിയയിൽ പര്യടനം നടത്തിയ ഇംഗ്ലണ്ട് ടീമിൽ അംഗമായ ഫ്രാങ്ക് ഫോസ്റ്ററെ ജാർഡിൻ സന്ദർശിച്ചു. ജോർജ് ഹഴ്സ്റ്റ് 1903 - 04 ൽ ചെയ്തതു പോലെ 1911 - 12 പര്യടനത്തിൽ ഫോസ്റ്ററും ഫീൽഡർമാരെ ലെഗ് സൈഡിൽ അടുത്തു നിർത്തി ലെഗ് സ്റ്റമ്പ് ലൈനിൽ പന്തെറിഞ്ഞിരുന്നു.

ഇത്തരം പന്തുകളെറിയുമ്പോൾ ലെഗ് സൈഡിൽ അടുത്തായി ധാരാളം ഫീൽഡർമാരെ വിന്യസിച്ചിരുന്നു. ഈ സാഹചര്യത്തിൽ ബാറ്റ്സ്മാന്റെ മുന്നിലുള്ള രണ്ട് വഴികൾ ശരീരത്തിന്‌ അപകടം സംഭവിക്കാതിരിക്കാനായി ഒഴിഞ്ഞുമാറുക അല്ലെങ്കിൽ പന്ത് ലെഗ് സൈഡിലേക്ക് കളിക്കുക എന്നുള്ളവയാണ്‌. പ്രതിരോധാത്മക ഷോട്ടുകൾ (Defensive Shots) കളിക്കുമ്പോൾ റണ്ണുകൾ കിട്ടുകയില്ല മാത്രമല്ല പുറത്താവാനുള്ള സാധ്യത കൂടുതലുമായിരുന്നു. റൺ സ്കോർ ചെയ്യാൻ ബാറ്റ്സ്മാന്റെ മുന്നിലുള്ള വഴി ഹുക്ക് ഷോട്ടുകൾ മാത്രമാണ്‌. അതിനാൽത്തന്നെ ഇത്തരം പന്തുകളെറിയുന്ന സമയത്ത് ഫീൽഡിങ് ടീം ലെഗ് സൈഡ് അതിർത്തിയിൽ രണ്ട് ഫീൽഡർമാരെ വിന്യസിച്ചിരുന്നു. അതിനാൽ ഹുക്ക് ഷോട്ട് പുറത്താകാൻ വളരെയധികം സാധ്യത ഉണ്ടായിരുന്നു. മാത്രവുമല്ല തലയിൽ പന്ത് കൊള്ളാനുള്ള സാധ്യതയും ഈ ഷോട്ടിന്‌ കൂടുതലാണ്‌.

ബോഡിലൈൻ എന്ന തന്ത്രത്തിന്റെ ഉദ്ഭവം ഇംഗ്ലണ്ട് നായകനായിരുന്ന ജാർഡിന്റെ മനോഭാവവുമായി വളരെയധികം ബന്ധപ്പെട്ടിരിക്കുന്നു. ഓസ്ട്രേലിയൻ സമൂഹത്തോടും കാണികളോടുമുള്ള ജാർഡിന്റെ വെറുപ്പ് കുപ്രസിദ്ധമാണ്.

1921 ൽ ജാർഡിൻ അംഗമായിരുന്ന ഓക്സ്ഫോർഡ് സർവകലാശാലയിലെ ക്രിക്കറ്റ് ടീം ഇംഗ്ലണ്ട് സന്ദർശിച്ച ഓസ്ട്രേലിയൻ ടീമിനെതിരെ കളിച്ചിരുന്നു. അതായിരുന്നു ജാർഡിന്റെ ഓസ്ട്രേലിയക്കെതിരായുള്ള ആദ്യ മത്സരപരിചയം. കളി നിർത്തുമ്പോൾ ജാർഡിൻ 96 റണ്ണുകളെടുത്ത് പുറത്താവാതെ നിൽക്കുകയായിരുന്നു. അദ്ദേഹമാണ് ടീമിനെ തോൽവിയിൽ നിന്ന് രക്ഷിച്ചത്. സന്ദർശകർ, ജാർഡിനെ, ശതകം തികയ്ക്കാൻ അനുവദിച്ചില്ല എന്ന് പത്രസമ്മേളനത്തിൽ വിമർശിക്കപ്പെട്ടു. എന്നിരുന്നാലും അവർ ജാർഡിനെ സഹായിക്കാൻ നോക്കിയിരുന്നു. ഈ സംഭവത്തോടുകൂടി ജാർഡിന്റെ മനസ്സിൽ ഓസ്ട്രേലിയക്കെതിരായ വിരോധം ഉണ്ടായി. എന്നാൽ ജാർഡീന്റെ ജീവചരിത്രകാരനായ ക്രിസ്റ്റഫർ ഡഗ്ലസ് ഇത് നിഷേധിക്കുന്നു. ഓസ്ട്രേലിയൻ നായകനായിരുന്ന വാർവിക്ക് ആംസ്ട്രോംഗിന്റെ കുത്തുവാക്കുകളാവാം ജാർഡിനെ ഇത്തരത്തിലാക്കിയതെന്ന് ക്രിക്കറ്റ് ചരിത്രകാരനായ ഡേവിഡ് ഫ്രിത്ത് വിശ്വസിക്കുന്നു. എന്നാൽ ജാർഡിന്റെ തന്നെ മെല്ലെപ്പോക്കാണു സ്വന്തം ശതകം നിഷേധിച്ചതെന്ന് വിസ്ഡൻ കരുതുന്നു.

1928 - 29 ലെ ഇംഗ്ലണ്ടിന്റെ ഓസ്ട്രേലിയൻ പര്യടനത്തിൽ ജാർഡിൻ ദേശീയ ടീമിലേക്ക് തിരഞ്ഞെടുക്കപ്പെട്ടു. തുടർച്ചയായി മൂന്ന് ശതകങ്ങളോടെയായിരുന്നു അദ്ദേഹം ആ പര്യടനം ആരംഭിച്ചത്. അദ്ദേഹം ആദ്യശതകം നേടിയ മത്സരത്തിൽ ഓസ്ട്രേലിയൻ കാണികൾ അദ്ദേഹത്തെ കളിയാക്കുന്നതിൽ വ്യാപൃതരായിരുന്നു. രണ്ടാം ശതകം നേടിയ മത്സരത്തിൽ അദ്ദേഹത്തിന്റെ വേഗത കുറഞ്ഞ ബാറ്റിംഗിനെ ഓസ്ട്രേലിയൻ കാണികൾ കൂക്കിവിളികളോടെയാണ് സ്വീകരിച്ചത്. മൂന്നാം ശതകത്തിന്റേയും തുടക്കം പതുക്കെയായിരുന്നെങ്കിലും അതിനു ശേഷം അദ്ദേഹം ഇന്നിംഗ്സിന് വേഗത കൂട്ടി. കാണികൾക്ക് അദ്ദേഹത്തിനോടുള്ള രോഷം കൂടി വന്നു. ഈ രോഷത്തിനുള്ള പ്രധാന കാരണങ്ങൾ അദ്ദേഹത്തിന്റെ മേധാവിത്വമനോഭാവം, അദ്ദേഹത്തിന്റെ മോശം ഫീൽഡിംഗ്, അദ്ദേഹത്തിന്റെ തൊപ്പി എന്നിവയായിരുന്നു. കൂടാതെ അദ്ദേഹം, ദക്ഷിണഓസ്ട്രേലിയൻ ടീമിലെ കളിക്കാരെ ഓക്സ്ഫോർഡ് സർവകലാശാലയിലോ കേംബ്രിഡ്ജ് സർവകലാശാലയിലോ ടീമിലെടുത്തിലിരുന്നില്ല. ഓക്സ്ഫോർഡിലെ നല്ല കളിക്കാർക്ക് കൊടുത്തിരുന്ന ഹാർലെക്വിം തൊപ്പികളാണ് അദ്ദേഹം ധരിച്ചിരുന്നത്. ഓക്സ്ഫോർഡിലേയും കേംബ്രിഡ്ജിലേയും കളിക്കാർ ഇത്തരം തൊപ്പികൾ ധരിച്ച് ബാറ്റ് ചെയ്തിരുന്നു. ആ പര്യടനത്തിൽ ജാർഡിനും എം. സി. സി. നായകൻ പേഴ്സി ചാപ്മാനും അത്തരം തൊപ്പികൾ ധരിച്ച് ബാറ്റ് ചെയ്തിരുന്നു. എന്നാൽ ഫീൽഡിംഗിനിടയിൽ ഇത്തരം തൊപ്പികൾ ധരിക്കുന്നത് യാഥാസ്ഥിതികമായിരുന്നില്ല. ഈ സമ്പ്രദായം ഓസ്ട്രേലിയൻ കാണികൾക്ക് അപരിചിതവും അസ്വീകാര്യവുമായിരുന്നു. ജാർഡിന്റെ തൊപ്പി, ആ പരമ്പരയിൽ മുഴുവനും അദ്ദേഹത്തെ കളിയാക്കാനുള്ള ആയുധമായി ഓസ്ട്രേലിയൻ കാണികൾ കണ്ടു. ഓസ്ട്രേലിയൻ കാണികളോട് നല്ല രീതിയിൽ പെരുമാറിയിരുന്നെങ്കിൽ അവർക്കു മേൽ ജാർഡിന് വിജയം കൈവരിക്കാമായിരുന്നുവെന്ന് ജാക്ക് ഫിംഗിൾട്ടൺ പിന്നീട് പ്രസ്താവിച്ചു. ഈ സംഭവം മുതൽ ജാർഡിന്റെ മനസ്സിൽ ഓസ്ട്രേലിയയോടുള്ള വെറുപ്പ് അധികരിച്ചു. ആ പരമ്പരയിൽ അതിർത്തിവരയ്ക്കടുത്തായാണ് ജാർഡിൻ ഫീൽഡ് ചെയ്തത്. അദ്ദേഹത്തിന്റെ മോശമായ ഫീൽഡിംഗിനെ കാണികൾ സ്ഥിരമായി കളിയാക്കിക്കൊണ്ടിരുന്നു, പ്രത്യേകിച്ചും പന്തിനായി ഓടുമ്പോൾ. അതിർത്തിവരയ്ക്കടുത്തായി ഫീൽഡ് ചെയ്യുമ്പോൾ അദ്ദേഹം ഓസ്ട്രേലിയൻ കാണികൾക്ക് നേരെ തുപ്പി. അവസാനം അദ്ദേഹത്തെ ആ സ്ഥാനത്തു നിന്ന് മാറ്റി.

ഓസ്ട്രേലിയയെ തോൽപ്പിക്കണമെങ്കിൽ അവരെ വെറുക്കണമെന്ന് ജാർഡിൻ സ്വന്തം ടീമംഗങ്ങളോട് ഓസ്ട്രേലിയയിലേക്കുള്ള യാത്രക്കിടയിൽ പറഞ്ഞു. ബ്രാഡ്മാനെ "ലിറ്റിൽ ബാസ്റ്റഡ്" (The Little Bastard) എന്ന് വിളിക്കാനും നിർദ്ദേശിച്ചു. ഓസ്ട്രേലിയക്കെതിരായുള്ള പ്രധാന തന്ത്രമായി അദ്ദേഹം ലെഗ് തിയറിയെ കണ്ടു.അത് പൂർണ്ണമായും ബോഡിലൈൻ ആയിരുന്നില്ല.

ടീം ഓസ്ട്രേലിയയിൽ എത്തിയപ്പോൾ, അദ്ദേഹം പത്രസമ്മേളനത്തിൽ ടീം വിവരങ്ങൾ നൽകിയില്ല. അദ്ദേഹം അഭിമുഖങ്ങളിൽ സഹകരിച്ചിരുന്നുമില്ല. അതിനാൽ പത്രങ്ങൾ അദ്ദേഹത്തിനെതിരായി ധാരാളം കഥകൾ പ്രസിദ്ധീകരിച്ചു. തത്ഫലമായി കാണികൾ കഴിഞ്ഞ പരമ്പരയിൽ അദ്ദേഹത്തോട് ചെയ്തത് ആവർത്തിച്ചു. ഇത് അദ്ദേഹത്തെ കോപാകുലനാക്കി.

പര്യടനത്തിലെ ആദ്യസന്നാഹ മത്സരത്തിൽ ഇംഗ്ലീഷ് ബൗളർമാർ ഓസ്ട്രേലിയക്കാർക്കെതിരെ ശരീരത്തിനു നേരെ പന്തുകളെറിഞ്ഞെങ്കിലും ലെഗ് സൈഡിൽ ഫീൽഡർമാരെ വിന്യസിച്ചിരുന്നില്ല. എന്നാൽ അടുത്ത മത്സരത്തിൽ സ്ഥിതി മാറി. നവംബർ 18 - 22 വരെ നടന്ന മത്സരത്തിൽ സന്ദർശകർക്കെതിരെ ഓസ്ട്രേലിയൻ XI നെ നയിച്ചത് ബിൽ വുഡ്ഫുൾ ആയിരുന്നു. ഇംഗ്ലണ്ട് നായകൻ ജാർഡിൻ ഈ മത്സരം കളിച്ചിരുന്നില്ല. അദ്ദേഹത്തിന്‌ പകരം ബോബ് വ്യാറ്റ് ആണ്‌ ഇംഗ്ലണ്ടിനെ നയിച്ചത്. ഈ മത്സരത്തിൽ ബോബ്, ബോഡിലൈൻ തന്ത്രം മുഴുവനായും പുറത്തെടുത്തു. മത്സരം സമനിലയിൽ കലാശിച്ചു. എന്നാൽ ഓസ്ട്രേലിയൻ നായകൻ വുഡ്ഫുളിന്‌ ആ മത്സരത്തിൽ ശോഭിക്കാനായില്ല. അദ്ദേഹത്തിന്റെ രണ്ടിന്നിങ്സുകളിലെ സ്കോറുകൾ 18, 0 എന്നിവയായിരുന്നു. ടെന്നീസിലെ സ്മാഷിങ്ങിനെ അനുസ്മരിപ്പിക്കും വിധമുള്ള ഷോട്ടുകൾ കൊണ്ട് ബ്രാഡ്മാന്‌ ആ മത്സരത്തിൽ ഒന്നും ചെയ്യാൻ കഴിഞ്ഞില്ല. ഈ മത്സരത്തിൽ പല പ്രാവശ്യം പന്ത് ഓസ്ട്രേലിയൻ ബാറ്റ്സ്മാന്മാരുടെ ദേഹത്ത് കൊണ്ടിരുന്നു.

ആദ്യടെസ്റ്റിൽ ഓസ്ട്രേലിയ പത്ത് വിക്കറ്റിന്‌ പരാജയപ്പെട്ടു. ഹാരോൾഡ് ലാർവുഡ് പത്ത് വിക്കറ്റുകളെടുത്ത ആ കളിയിൽ ബോഡിലൈൻ ബൗളിങ് ആയിരുന്നു അവരുടെ ബൗളിങ്ങിന്റെ "കുന്തമുന". അസുഖം മൂലം ആദ്യടെസ്റ്റ് കളിക്കാൻ ബ്രാഡ്മാന്‌ കഴിഞ്ഞില്ല. എന്നാൽ ജാർഡിൻ ഇത് വിശ്വസിക്കാൻ തയ്യാറായിരുന്നില്ല. തങ്ങളുടെ തന്ത്രത്തോടുള്ള ഭയം മൂലമാണ്‌ ബ്രാഡ്മാൻ കളിക്കാതിരുന്നതെന്ന് അദ്ദേഹം വിശ്വസിച്ചു. ആദ്യടെസ്റ്റിൽ ഓസ്ട്രേലിയൻനിരയിൽ നല്ല പ്രകടനം കാഴ്ചവെച്ചത് സ്റ്റാൻ മക് കേബ് ആയിരുന്നു. അദ്ദേഹം നാല്‌ മണിക്കൂറിനുള്ളിൽ 187 റണ്ണുകളെടുത്ത് പുറത്താകാതെ നിന്നു. ആ ഇന്നിങ്സിനിടയിൽ അദ്ദേഹത്തിനു നേരെയും ബോഡിലൈൻ പന്തുകൾ വന്നെങ്കിലും അവയെല്ലാം ഹുക്കുകളിലൂടെയും (Hook) പുള്ളുകളിലൂടേയും (Pull) അദ്ദേഹം നേരിട്ടു. ആ ഇന്നിങ്സിനെ "ടെസ്റ്റ് ക്രിക്കറ്റിലെ ഏറ്റവും പ്രകമ്പനപരമായ ഇന്നിങ്സ്" എന്ന് പ്രശസ്ത ചരിത്രകാരനായ ഡേവിഡ് ഫ്രിത്ത് വിശേഷിപ്പിച്ചു.

മെൽബണിലെ രണ്ടാം ടെസ്റ്റിനു മുമ്പ് നായകൻ താൻ തന്നെയാണെന്ന് വുഡ്ഫുളിന്‌ തീർച്ചയുണ്ടായിരുന്നില്ല. മത്സരം തുടങ്ങുന്നതിന്‌ കുറച്ച് നിമിഷങ്ങൾക്ക് മുമ്പാണ്‌ വുഡ്ഫുളിന്റെ നായകത്വം സ്ഥിരീകരിക്കപ്പെട്ടത്. ഇത് ടോസ്സ് വൈകുന്നതിന്‌ ഇടയാക്കി. ബോഡിലൈൻ പോലുള്ള തന്ത്രങ്ങൾ ഇംഗ്ലണ്ടിനെതിരെ പ്രയോഗിക്കുന്നതിൽ വിമുഖത കാണിച്ചതിനാൽ ഓസ്ട്രേലിയൻ ബോർഡ് വുഡ്ഫുളിനെ നായക സ്ഥാനത്ത് നിന്നും നീക്കം ചെയ്തു എന്ന അഭ്യൂഹവും പരന്നു. ഇതിനെപ്പറ്റിയുള്ള വുഡ്ഫുളിന്റെ വ്യക്തിഗതഅഭിപ്രായം ഇതായിരുന്നു :
രണ്ടാം ടെസ്റ്റിന്റെ ഒന്നാം ദിനം ബ്രാഡ്മാൻ, ബിൽ ബൗസിന്റെ ബോഡിലൈൻ അല്ലാത്ത ഒരു പന്ത് ഹുക്ക് ചെയ്ത് ഗോൾഡൻ ഡക്ക് നേടി. മൈതാനം മുഴുവനും നടുങ്ങി. വളരെ വാശിക്കാരനായ ബൗസ്, ബ്രാഡ്മാന്റെ വീഴ്ചയിൽ വളരെയധികം ആഹ്ലാദപ്രകടനങ്ങൾ നടത്തി. എന്നിരുന്നാലും രണ്ടാം ഇന്നിങ്സിൽ ബ്രാഡ്മാൻ ശതകം നേടി (ആ പരമ്പരയിലൊട്ടാകെ ബ്രാഡ്മാന്റെ ഒരേയൊരു മൂന്നക്കസ്കോറായിരുന്നു ഇത്). ഈ ശതകം ഓസ്ട്രേലിയയെ വിജയത്തിലെത്തിച്ചു. ഈ വിജയത്തോടു കൂടി ബോഡിലൈൻ പന്തുകളെ അഥവാ തന്ത്രത്തെ നേരിടാൻ ഓസ്ട്രേലിയ പ്രാപ്തരായി എന്നൊരു സംസാരം പൊതുവിൽ ഉണ്ടായി.
മൂന്നാം ടെസ്റ്റിന്റെ രണ്ടാം ദിനത്തോടു കൂടി വിവാദം അതിന്റെ ഉച്ചസ്ഥായിയിലെത്തി. ജനുവരി 14 ന്‌ ഓസ്ട്രേലിയ ഇംഗ്ലണ്ടിന്റെ ഒന്നാം ഇന്നിങ്സ് അവസാനിപ്പിക്കുന്നത് കാണാൻ 50,962 കാണികൾ അഡ്‌ലൈഡ് ഓവലിൽ എത്തിയിരുന്നു. അതൊരു സർവകാല റെക്കോർഡായിരുന്നു. ഓസ്ട്രേലിയയുടെ ഒന്നാം ഇന്നിങ്സ് തുടങ്ങി അല്പം കഴിയുമ്പോഴേക്കും ലാർവുഡിന്റെ ഒരു പന്ത് വുഡ്ഫുള്ളിന്റെ ദേഹത്ത് കൊണ്ടു. ബോഡിലൈൻ തന്ത്രപ്രകാരമായിരുന്നില്ല അപ്പോൾ ഫീൽഡിങ്ങ് വിന്യാസം. വുഡ്ഫുൾ വേദനയാൽ കുറച്ച് നേരം നിലത്തിരുന്നു. ആ ചിത്രം മുഴുവൻ പരമ്പരയുടെ തന്നെ ഒരു പ്രതീകമായിരുന്നു. ഓസ്ട്രേലിയൻ കാണികൾ രോഷാകുലരായി. അവർ ഇംഗ്ലീഷ് ടീമിനെ കൂവുകയും വാക്കുകൾ കൊൺദു അധിക്ഷേപിക്കുകയും ചെയ്തു. എന്നാൽ ജാർഡിൻ ലാർവുഡിനോട് പറഞ്ഞു, "ഹാരോൾഡ്, താങ്കൾ നന്നായി പന്തെറിഞ്ഞു". അതേ സമയം, രോഷാകുലരായ കാണികൾ ഒരു കലാപത്തിനു തന്നെ മുതിരിടുമെന്ന അവസ്ഥ വന്നു. പോലീസ്, കളിക്കാരുടേയും കാണികളുടേയും ഇടയിലായി നിലകൊണ്ടു.

വുഡ്ഫുള്ളിന്‌ പരിക്ക് പറ്റിയതിനു ശേഷം ജാർഡിൻ കളിക്കാരെ ബോഡിലൈൻ തന്ത്രത്തിനനുസരിച്ചുള്ള രീതിയിൽ വിന്യസിച്ചു. ലാർവുഡ് ആ ഫീൽഡിങ്ങ് വിന്യാസം ആവശ്യപ്പെട്ടതായി ജാർഡിൻ എഴുതി. എന്നാൽ ആ തീരുമാനം തീർത്തും ജാർഡിന്റേതായിരുന്നു എന്നായിരുന്നു ലാർവുഡിന്റെ പക്ഷം. ഒരു മനുഷ്യൻ വീണ്‌ കിടക്കുമ്പോൾ അദ്ദേഹത്തെ അടിക്കുക എന്ന രീതിയാണത് എന്നതായിരുന്നു കാണികളുടെ വീക്ഷണം. ജാർഡിന്റെ ആ പ്രവൃത്തിയെപ്പറ്റി പ്രശസ്ത ജേർണലിസ്റ്റും ക്രിക്കറ്റ് കളിക്കാരനുമായ ഡിക്ക് വിറ്റിങ്ങ്ടൺ എഴുതി, " ഓസ്ട്രേലിയയുടെ കണ്ണിൽ അത് ക്ഷമാർഹമല്ലാത്ത കുറ്റമാണ്‌. തീർച്ചയായും അത് ക്രിക്കറ്റിന്റെ ഭാഗമല്ല ". ഓരോ പന്തിനു ശേഷവും കാണികളിൽ നിന്ന് കൂക്കിവിളികളും ആക്രോശങ്ങളും ഉണ്ടായി. വലിയൊരു കലാപം തന്നെ സംഭവിക്കുമെന്നും പോലീസിന് അത് തടയാൻ കഴിയുകയില്ലെന്നും കരുതിയതായി ചില ഇംഗ്ലീഷ് കളിക്കാർ പിന്നീട് വെളിപ്പെടുത്തി.
ലാർവുഡിന്റെ കുത്തിയുയർന്ന മറ്റൊരു പന്ത് വുഡ്ഫുള്ളിന്റെ കൈയ്യിൽ നിന്നും ബാറ്റ് തെറിപ്പിച്ചു. വുഡ്ഫുൾ 89 മിനിറ്റുകൾ ക്രീസിൽ നിന്നു. പുറത്താവുന്നതിന് മുമ്പായി 22 റണ്ണുകളെടുക്കാനേ അദ്ദേഹത്തിന് കഴിഞ്ഞുള്ളൂ. ആ ദിവസം തന്നെ ഇംഗ്ലീഷ് ടീം മാനേജറായിരുന്ന പെൽഹാം വാർണർ ഓസ്ട്രേലിയൻ ഡ്രസ്സിംഗ് മുറി സന്ദർശിച്ചു. വുഡ്ഫുള്ളിനേറ്റ പരിക്കിൽ ഖേദം പ്രകടിപ്പിക്കുകയായിരുന്നു ഉദ്ദ്യേശം. വുഡ്ഫുൾ, പൊതുസ്ഥലങ്ങളിൽ ശാന്തനായി നിലകൊണ്ടു. ജാർഡിന്റെ തന്ത്രത്തെ അദ്ദേഹം വിമർശിച്ചില്ല. വാർണറുടെ സന്ദർശനത്തിനോടുള്ള വുഡ്ഫുള്ളിന്റെ പ്രതികരണം വളരെ രഹസ്യമായിരുന്നു. പക്ഷേ അത് പുറത്താവുകയും ക്രിക്കറ്റ് ചരിത്രത്തിലെ തന്നെ ഏറ്റവും പ്രശസ്തമായ ഉദ്ധരണികളിലൊന്നാവുകയും ചെയ്തു. പ്രതികരണം ഇപ്രകാരമായിരുന്നു :

തന്റെ പ്രതികരണം പരസ്യമായത് ഓസ്ട്രേലിയൻ നായകനെ വല്ലാതെ ചൊടിപ്പിച്ചു. അത് പരസ്യമാക്കിയത് ആരെന്ന ചോദ്യത്താൽ ഓസ്ട്രേലിയൻ തമ്പ് പുകഞ്ഞു. എല്ലാ വിരലുകളും ബ്രാഡ്മാന് നേരെയായിരുന്നു. (ബ്രാഡ്മാൻ അത് നിരസിച്ചു. ബ്രാഡ്മാന്റെ സഹകളിക്കാരനും പത്രപ്രവർത്തകനുമായ ജാക്ക് ഫിംഗിൾടൺ ആണ് ഇതിന് ഉത്തരവാദി എന്ന് വാർണറും പറഞ്ഞു. സിഡ്നി സൺ റിപ്പോർട്ടറായിരുന്ന ക്ലോഡ് കോർബറ്റ് ആണ് ബ്രാഡ്മാനിൽ നിന്ന് വിവരങ്ങൾ ശേഖരിച്ചതെന്ന് ഫിംഗിൾടൺ തന്റെ ആത്മകഥയിൽ പറഞ്ഞു).)
കളിയിലെ അടുത്ത ദിവസം ലാർവുഡ്, ഓസ്ട്രേലിയൻ വിക്കറ്റ് കീപ്പറായ ബെർട്ട് ഓൾഡ്ഫീൽഡിന്റെ തലയോട് തകർത്തു. ഹുക്ക് ഷോട്ടിന് ശ്രമിച്ച ഓൾഡ്ഫീൽഡിന്റെ ശ്രമം പരാജയപ്പെട്ടതാണ് ഈ പരിക്കിന് കാരണമായത്. അത് ഒരു ബോഡിലൈൻ പന്തായിരുന്നില്ല. അതെ തന്റെ തെറ്റാണെന്ന് ഓൾഡ്ഫീൽഡ് പിന്നീട് സമ്മതിക്കുകയുണ്ടായി. പരിക്കുകൾ പതിവായതോടെ കളിക്കാരുടെ ഇൻഷുറൻസ് തുക ഇരട്ടിയായി.

എന്നാൽ ജാർഡിൻ തന്റെ തീരുമാനത്തിൽ ഉറച്ച് നിന്നു. താൻ പരിക്കുകൾക്കു വേണ്ടിയല്ല ഈ തന്ത്രം സ്വീകരിച്ചതെന്നും പരിക്കുകൾ സംഭവിക്കുന്നത് ഓസ്ട്രേലിയൻ കളിക്കാർക്ക് ഈ തന്ത്രത്തെ അതിജീവിക്കാൻ കഴിയാത്തത് കൊണ്ടാണെന്നും അദ്ദേഹം പറഞ്ഞു. മാത്രവുമല്ല, അദ്ദേഹം രഹസ്യമായി ഓൾഡ്ഫീൽഡിന്റെ ഭാര്യക്ക് ഓൾഡ്ഫീൽഡിന്റെ പരിക്കിൽ ഖേദം പ്രകടിപ്പിച്ച് കൊണ്ട് ഒരു സന്ദേശവും ഓൾഡ്ഫീൽഡിന്റെ മക്കൾക്ക് സമ്മാനങ്ങളും നൽകി.

ഇംഗ്ലണ്ട് ബോഡിലൈൻ തന്ത്രം ഉപേക്ഷിച്ചില്ല. അവർ അത് തുടരുകയും പരമ്പരയിലെ ശേഷിച്ച രണ്ട് മത്സരങ്ങളും അതോടെ പരമ്പരയും അവർ നേടി. എന്നാൽ ഓസ്ട്രേലിയൻ കാണികൾ ഈ തന്ത്രത്തെ കായിക സംസ്കാരത്തിനെതിരായി കണ്ടു. എന്നാൽ വേഗം കുറഞ്ഞ പിച്ചുകളിലായിരുന്നു കളി എന്നതിനാൽ കൂടുതൽ പരിക്കുകൾ ഉണ്ടായില്ല.

ഇംഗ്ലണ്ടിലെ ആഭ്യന്തര മത്സരങ്ങളിൽ ബോഡിലൈൻ ബൗളിങ്ങ് തുടർന്നു. പ്രധാനമായും നോട്ടിംഗ്‌ഹാംഷെയർ കൗണ്ടി ക്രിക്കറ്റ് ക്ലബ്ബിലാണ് ഇത് കൂടുതലായും കണ്ടത്. ഇംഗ്ലണ്ട് ദേശീയ ടീമിലുൾപ്പെട്ട ലാർവുഡ്, കാർ, വോക് തുടങ്ങിയവർ നോട്ടിംഗ്‌ഹാംഷെയറിൽ ഉണ്ടായിരുന്നു. ഈ തന്ത്രത്തെപ്പറ്റി ഇത്രയും പ്രശ്നങ്ങൾ ഉണ്ടായതെന്തിനാണെന്ന് ഇംഗ്ലീഷ് കാണികൾക്ക് കാണാൻ ലഭിച്ച ആദ്യ അവസരമായിരുന്നു ഇത്. കേംബ്രിഡ്ജ് സർവകലാശാലയിലെ ഫാസ്റ്റ് ബൗളറായിരുന്ന കെൻ ഫാർനെസ് സർവകലാശാല മത്സരങ്ങളിൽ ബോഡിലൈൻ പന്തുകൾ എറിഞ്ഞു. ഓക്സ്ഫോർഡ് സർവകലാശാലയിലെ ധാരാളം ബാറ്റ്സ്മാൻ‌മാരുടെ ദേഹത്ത് ഇതിനാൽ പന്ത് കൊണ്ടു.

ബോഡിലൈൻ പരമ്പരയിലെ ഇംഗ്ലീഷ് നായകനായിരുന്ന ജാർഡിനും ഒരിക്കൽ ബോഡിലൈൻ പന്തുകളെ നേരിടേണ്ടതായി വന്നു. 1933 ലെ വെസ്റ്റ് ഇൻഡീസിന്റെ ഇംഗ്ലണ്ട് പര്യടനത്തിലെ ഓൾഡ് ട്രാഫോർഡിൽ നടന്ന രണ്ടാം ടെസ്റ്റിൽ ഇംഗ്ലണ്ടിനെതിരായി ബോഡിലൈൻ തന്ത്രം പ്രയോഗിക്കാൻ വെസ്റ്റ് ഇൻഡീസ് നായകൻ ജാക്കി ഗ്രാന്റ് തീരുമാനിച്ചു. അവർക്ക് രണ്ട് ഫാസ്റ്റ് ബൗളർമാരുണ്ടായിരുന്നു : മാനി മാർട്ടിൻഡെയ്‌ലും ലീറി കോൺസ്റ്റന്റൈനും. ആദ്യമായി ബോഡിലൈൻ പന്തുകളെ നേരിട്ട ഇംഗ്ലണ്ട് 134 റണ്ണെടുക്കുന്നതിനിടെ 4 വിക്കറ്റുകൾ നഷ്ടപ്പെട്ട് തകർച്ചയെ അഭിമുഖീകരിച്ചു. വാലി ഹാമണ്ടിന്റെ മുഖത്ത് പന്ത് കൊണ്ടെങ്കിലും അദ്ദേഹം തന്റെ ഇന്നിംഗ്സ് തുടർന്നു. മാർട്ടിൻഡെയ്‌ലിന്റേയും കോൺസ്റ്റന്റൈനിന്റേയും പന്തുകളെ ജാർഡിനും നേരിടേണ്ടതായി വന്നു. എന്നാൽ ജാർഡിൻ ആ പന്തുകളെ നേരിടുന്നതിൽ ഭയപ്പെട്ടില്ല. എന്നാൽ ഒപ്പമുണ്ടായിരുന്ന ലെസ് അമെസ് ഈ തന്ത്രത്തിനെതിരെ ബാറ്റ് ചെയ്യാൻ വിഷമിച്ചു. ജാർഡിൻ അമെസിനോട് പറഞ്ഞു : " താങ്കൾ ഈ എൻഡിൽ തന്നെ നിന്നാൽ മതി. ഈ അസംബന്ധത്തെ ഞാൻ കൈകാര്യം ചെയ്തു കൊള്ളാം". ക്രിക്കറ്റ് ലോകം കാണാത്ത ഷോട്ടുകളിലൂടെ ജാർഡിൻ ആ പന്തുകളെ നേരിട്ടു. പലപ്പോഴും കൂടുതൽ നിയന്ത്രണത്തിനായി ഒരു കൈ കൊണ്ടായിരുന്നു ഷോട്ടുകൾ കളിച്ചിരുന്നത്. ഓൾഡ് ട്രാഫോർഡ് പിച്ച് ബോഡിലൈൻ തന്ത്രത്തെ തുണക്കുന്നതായിരുന്നില്ല്ല. മാർട്ടിൻഡെയ്‌ൽ 73 റണ്ണുകൾ വഴങ്ങി 5 വിക്കറ്റുകൾ നേടിയപ്പോൾ, 55 റണ്ണുകൾ വഴങ്ങി 1 വിക്കറ്റ് നേടാനേ കോൺസ്റ്റന്റൈനിന് കഴിഞ്ഞുള്ളൂ. ജാർഡിൻ ടെസ്റ്റിലെ തന്റെ ഒരേയൊരു ശതകം ആ മത്സരത്തിൽ നേടി. അദ്ദേഹം 127 റണ്ണുകൾ വാരിക്കൂട്ടി. വെസ്റ്റ് ഇൻഡീസിന്റെ രണ്ടാം ഇന്നിംഗ്സിൽ ക്ലാർക്ക്, വെസ്റ്റ് ഇൻഡീസുകാർക്കെതിരായി ബോഡിലൈൻ തന്ത്രം പ്രയോഗിച്ചു. അദ്ദേഹം 64 റണ്ണുകൾ വഴങ്ങി 2 വിക്കറ്റുകൾ നേടി. ആ മത്സരം സമനിലയിൽ അവസാനിച്ചു. എന്നാൽ ബോഡിലൈൻ തന്ത്രത്തിനെതിരായി ഇംഗ്ലണ്ടിൽ അഭിപ്രായങ്ങൾ വരാൻ ഈ മത്സരം ഇടയാക്കി. ദി ടൈംസ് പത്രം "ബോഡിലൈൻ" എന്ന വാക്ക് ആദ്യമായി നേരിട്ട് പ്രയോഗിച്ചു. വിസ്ഡൻ പറഞ്ഞു : " ആദ്യമായി ഈ തന്ത്രം കാണുന്ന ഒരാൾ തന്നെ ഇത് ശരിയല്ല എന്ന നിഗമനത്തിലെത്തും ".

1934 ൽ ബിൽ വുഡ്ഫുൾ നയിച്ച ഓസ്ട്രേലിയൻ ടീം ഇംഗ്ലണ്ടിൽ പര്യടനം നടത്തി. അവസാനം നടന്ന ആഷസ് പരമ്പരയിലെ ബോഡിലൈൻ തന്ത്രവും വിവാദങ്ങളും മൂലം ആരാധകർ വളരെയധികം കാത്തിരുന്ന ഒരു പരമ്പരയായിരുന്നു അത്. ജാർഡിൻ 1934 ന്റെ ആദ്യത്തിൽ തന്നെ അന്താരാഷ്ട്ര ക്രിക്കറ്റിൽ നിന്നും വിരമിച്ചു. അതിനാൽ 1934 ലെ ആഷസ് പരമ്പരയിൽ ബോബ് വ്യാറ്റ് ആയിരുന്നു ഇംഗ്ലണ്ട് നായകൻ. അതിനാൽ ബോഡിലൈൻ തന്ത്രം ഉപയോഗിക്കപ്പെടില്ല എന്ന് അംഗീകരിക്കപ്പെട്ടിരുന്നു. എന്നാൽ ആഥിതേയർ ബോഡിലൈൻ തന്ത്രത്തിനോട് സാമ്യമുള്ള പന്തുകൾ എറിഞ്ഞ് നിയമത്തിന്റെ അതിരുകൾ ലംഘിക്കുന്നുവെന്ന് ഓസ്ട്രേലിയൻ കളിക്കാർക്ക് തോന്നി.

താനാണ് "ബോഡിലൈൻ" എന്ന പദം സൃഷ്ടിച്ചതെന്ന് ജാക്ക് വോറൽ പറയുന്നുണ്ടെങ്കിലും, ഈ പദത്തിന്റെ അവകാശിയായി കൂടുതൽ പറയപ്പെടുന്നത് ഹ്യൂഗ് ബഗ്ഗിയുടെ പേരാണ്. അദ്ദേഹം സിഡ്നിയിലെ "ദി സൺ" എന്ന പത്രത്തിലെ ലേഖകനായിരുന്നു. മാത്രവുമല്ല അദ്ദേഹം ജാക്ക് ഫിംഗിൾടണിന്റെ സഹപ്രവർത്തകനുമായിരുന്നു. അദ്ദേഹം ടെസ്റ്റിന്റെ ഒരു ദിവസത്തെ കളി കഴിഞ്ഞപ്പോൾ പത്രത്തിലേക്ക് ഒരു ടെലിഗ്രാം അയച്ചു. അതിൽ "ബോഡിയുടെ ലൈനിൽ (In the line of body)" എന്നതിനു പകരം അദ്ദേഹം "ബോഡിലൈൻ" എന്ന പദം ഉപയോഗിച്ചു. അതോടെ ആ പദം വളരെ പെട്ടെന്ന് പ്രശസ്തവും ക്രിക്കറ്റ് ലോകത്തിന് ചിരപരിചിതവുമായി.

1932 - 33 ലെ പര്യടനത്തിനിടയിലുണ്ടായ സംഭവങ്ങളുടെ പശ്ചാത്തലത്തിൽ 1935 ൽ ക്രിക്കറ്റിലെ നിയമങ്ങളിൽ എം. സി. സി. പുതിയ പരിഷ്കാരങ്ങൾ വരുത്തി. പ്രധാനമായും അമ്പയർമാർക്ക് കൂടുതൽ അധികാരവും ഉത്തരവാദിത്തവും നൽകപ്പെട്ടു. ഒരു ബൗളർ ബാറ്റ്സ്മാനെ പരിക്കേൽപ്പിക്കാവുന്ന തരത്തിൽ അഥവാ ബാറ്റ്സ്മാന്മാന്റെ ദേഹത്തിനു നേരെ ഒരു പന്തെറിയുകയാണെങ്കിൽ അതിൽ അമ്പയർക്ക് കൂടുതലായി ഇടപെടാനുള്ള അധികാരം നൽകപ്പെട്ടു.

25 വർഷങ്ങൾക്ക് ശേഷം മറ്റൊരു നിയമം കൂടി അവതരിപ്പിക്കപ്പെട്ടു. സ്ക്വയർ ലെഗ്ഗിനു പിന്നിലായി രണ്ടിൽ കൂടുതൽ ഫീൽഡർമാരെ വിന്യസിക്കുന്ന രീതി തടയപ്പെട്ടു. എന്നാൽ ഇത് ലെഗ് തിയറി തടയാൻ പര്യാപ്തമായിരുന്നില്ലെങ്കിലും ആ തന്ത്രത്തിന്റെ വീര്യം ഈ നിയമത്തിലൂടെ കുറക്കാൻ കഴിഞ്ഞു. എന്തെന്നാൽ ലെഗ് സൈഡിൽ ക്യാച്ചിനായുള്ള ഫീൽഡർമാരുടെ എണ്ണം ഈ നിയമത്തിലൂടെ പരിമിതപ്പെട്ടു.

നിയമങ്ങൾ പിന്നേയും മാറി. ഒരു ഓവറിൽ എറിയാവുന്ന ബൗൺസറുകളുടെ എണ്ണത്തിൽ നിയന്ത്രണം വന്നു.

1932 - 33 പരമ്പരക്ക് ശേഷം ധാരാളം എഴുത്തുകാർ പ്രധാനമായും ആ പരമ്പരയിലെ കളിക്കാർ, ബോഡിലൈനിനെപ്പറ്റിയുള്ള അവരുടെ കാഴ്ചപ്പാട് പുസ്തകങ്ങളാക്കുകയുണ്ടായി. ധാരാളം പേർ ബോഡിലൈൻ, ക്രിക്കറ്റിൽ നിന്ന് ഒഴിവാക്കപ്പെടണമെന്ന് അഭിപ്രായപ്പെട്ടപ്പോൾ മറ്റു ചിലർ ഈ വിവാദമൊക്കെ എന്തിനാണെന്ന അഭിപ്രായക്കാരായിരുന്നു. ആ പരമ്പരയെ ഓസ്ട്രേലിയൻ ക്രിക്കറ്റിലെ ഏറ്റവും വിവാദപരമായ പരമ്പരയായി വിവരിക്കപ്പെട്ടു. ഓസ്ട്രേലിയൻ ക്രിക്കറ്റിലെ പ്രമുഖർ ആ പരമ്പരയെ ഓസ്ട്രേലിയയുടെ ഏറ്റവും പ്രധാനപ്പെട്ട സന്ദർഭമായി തിരഞ്ഞെടുത്തു.

ഇംഗ്ലണ്ട് ടീമിലേക്ക് തിരഞ്ഞെടുക്കണമെങ്കിൽ ഓസ്ട്രേലിയയോട് മാപ്പ് പറയാൻ എം. സി. സി. ഹാരോൾഡ് ലാർവുഡിനോട് ആവശ്യപ്പെട്ടു. എന്നാൽ ലാർവുഡ് അത് നിരസിച്ചു. പിന്നീടദ്ദേഹം ഇംഗ്ലണ്ടിനു വേണ്ടി കളിച്ചിട്ടില്ല. അങ്ങനെ അദ്ദേഹം സ്വന്തം രാജ്യത്തിൽ തന്നെ വെറുക്കപ്പെട്ടവനായി. ഡഗ്ലസ് ജാർഡിൻ വിവാദ പരമ്പരയെപ്പറ്റി എഴുതിയ "ഇൻ ദി ക്വസ്റ്റ് ഓഫ് ദി ആഷസ്" (In the Quest of the Ashes) എന്ന പുസ്തകത്തിൽ സ്വന്തം തന്ത്രത്തെപ്പറ്റി വിവരിക്കുകയുണ്ടായി. ഇംഗ്ലീഷ് ബൗളർമാർ, ശാരീരിക പരിക്കുകൾ ബാറ്റ്സ്മാന്മാരിൽ ഏൽപ്പിക്കുക എന്ന ലക്ഷ്യത്തോടെ തന്നെയാണ് ആക്രമണം അഴിച്ചുവിട്ടത്.

ഈ സംഭവം കായിക മേഖലക്ക് പുറത്തും വളരെയധികം സ്വാധീനം ചെലുത്തിയിട്ടുണ്ട്. ഈ രാജ്യങ്ങൾ തമ്മിലുള്ള ബന്ധത്തിൽ ഉലച്ചിൽ വീഴാൻ ബോഡിലൈൻ തന്ത്രം ഒരു കാരണമായി. ഈ രാജ്യങ്ങൾ തമ്മിലുള്ള വാണിജ്യത്തിലും ഈ സ്പർധ പ്രകടമായിരുന്നു. ഒരു രാജ്യത്തിലെ പൗരന്മാർ മറ്റു രാജ്യത്ത് ഉല്പാദിപ്പിക്കുന്ന വസ്തുക്കൾ വാങ്ങുന്നതിൽ മടി കാണിച്ചു. ഓസ്ട്രേലിയൻ വാണിജ്യമേഖല, ഏഷ്യയിലെ ബ്രിട്ടീഷ് കോളനികളിൽ നേട്ടമുണ്ടാക്കാനാകാതെ ഉഴറി. "നോർത്ത് ചൈന ഡെയ്ലി ന്യൂസ്" (North China Daily News) ബോഡിലൈനിനോട് അനുബന്ധിച്ച് ഒരു മുഖപ്രസംഗം എഴുതി. അതിൽ അവർ ഓസ്ട്രേലിയയെ പരിക്കേറ്റവർ എന്ന് ആക്ഷേപിച്ചിരുന്നു. ഒരു ഓസ്ട്രേലിയൻ പത്രപ്രവർത്തകൻ എഴുതി, ഹോങ്ങ് കോങ്ങിലേയും ഷാങ്ങ്ഹായിലേയും പല വാണിജ്യ കരാറുകളും ഓസ്ട്രേലിയക്ക് നഷ്ടപ്പെട്ടത് പ്രാദേശിക പ്രശ്നങ്ങൾ മൂലമാണ് എന്ന്.

ഓസ്ട്രേലിയയിലെ ഇംഗ്ലീഷ് കുടിയേറ്റക്കാർക്ക് ഓസ്ട്രേലിയക്കാരിൽ നിന്ന് പല ദ്രോഹങ്ങളും അനുഭവിക്കേണ്ടി വന്നു. ഇംഗ്ലണ്ടിലെ ഓസ്ട്രേലിയക്കാരുടെ സ്ഥിതിയും മറിച്ചായിരുന്നില്ല. 1934 - 35 ൽ സിഡ്നിയിലുണ്ടായിരുന്ന, ആൽബർട്ട് രാജകുമാരന്റെ പ്രതിമ നശിപ്പിക്കപ്പെട്ടു. പ്രതിമയുടെ ഒരു ചെവി നശിപ്പിച്ച് അതിനു പകരം "ബോഡിലൈൻ" എന്ന വാക്ക് എഴുതിവെച്ചു.

രണ്ടാം ലോകമഹായുദ്ധത്തിന് മുമ്പും ശേഷവും ബോഡിലൈനുമായി ബന്ധപ്പെടുത്തിക്കൊണ്ട് രൂക്ഷമായി പരിഹസിച്ചു കൊണ്ടുള്ള കാർട്ടൂണുകളും ഹാസ്യ പരിപാടികളും മറ്റും ഓസ്ട്രേലിയയിൽ അവതരിപ്പിക്കപ്പെട്ടു. പ്രധാനമായും അവർ ഇംഗ്ലീഷുകാരെ വിമർശിച്ചു കൊണ്ടായിരുന്നു ഇവ രചിച്ചത്.

1984 ൽ ഓസ്ട്രേലിയയിലെ നെറ്റ്‌വർക്ക് 10 എന്ന ചാനലുകാർ "ബോഡിലൈൻ" എന്ന പേരിൽ ഒരു മിനി സീരീസ് പുറത്തിറക്കി. 1932 - 33 ലെ ആഷസ് പരമ്പരയെ അടിസ്ഥാനമാക്കിയായിരുന്നു അത് നിർമ്മിച്ചത്. ഡോൺ ബ്രാഡ്മാനായി ഗാരി സ്വീറ്റും ഡഗ്ലസ് ജാർഡിനായി ഹ്യൂഗോ വീവിങ്ങും ഹാരോൾഡ് ലാർവുഡായി ജിം ഹോൾട്ടും പെൽഹാം വാർണറായി റിസ് മക്‌കൊണോച്ചിയും ജാർഡിന്റെ ഉപദേഷ്ടാവായ ലോർഡ് ഹാരിസായി ഫ്രാങ്ക് ത്രിങ്ങും അഭിനയിച്ചു. അവതരിപ്പിക്കാനുള്ള സൗകര്യത്തിനു വേണ്ടി കുറച്ച് കാര്യങ്ങൾ പരമ്പരയിൽ കൂട്ടിച്ചേർത്തിരുന്നു. ഉദാഹരണത്തിന് ക്രോധാകുലരായ ഓസ്ട്രേലിയൻ കാണികൾ സിഡ്നി ക്രിക്കറ്റ് മൈതാനത്തിൽ വെച്ച് ബ്രിട്ടീഷ് പതാക കത്തിക്കുന്നതായി ഒരു രംഗം പരമ്പരയിലുണ്ടായിരുന്നു. എന്നാൽ അങ്ങനെയൊരു സംഭവം ശരിക്ക് നടന്നതായി റിപ്പോർട്ട് ചെയ്തിട്ടില്ല. 1950 ൽ ഇംഗ്ലണ്ടിൽ അരങ്ങേറിയ കലാപത്തിൽ നിന്ന് രക്ഷപ്പെടാനായി ലാർവുഡ് ഓസ്ട്രേലിയയിലേക്ക് കുടിയേറി. ഈ പരമ്പര പ്രദർശിപ്പിച്ച് തുടങ്ങിയതു മുതൽ അദ്ദേഹത്തിന് ധാരാളം ഫോൺ ഭീഷണികൾ വന്നു. എന്നാൽ കളിക്കാർ ഈ പരമ്പരയെ നിശിതമായി എതിർത്തു. ഈ പരമ്പര ശരിയായ സംഭവങ്ങളെ വളച്ചൊടിക്കുകയും ആളുകളിൽ പ്രതികാര സ്വഭാവം വളർത്തുകയും ചെയ്യുന്നുവെന്ന് കളിക്കാർ അഭിപ്രായപ്പെട്ടു.

ഓസ്ട്രേലിയൻ ചലച്ചിത്രസംവിധായകനും നിർമ്മാതാവുമായ പീറ്റർ ക്ലിഫ്റ്റൺ "ദി ബ്ലഡി ആഷസ്" എന്ന പേരിൽ ഒരു ചലച്ചിത്രം ബോഡിലൈൻ പരമ്പരയെ അടിസ്ഥാനമാക്കി നിർമ്മിക്കുന്നു. ഓസ്ട്രേലിയയിലെ ഒരു കാസ്റ്റിംഗ് ഏജൻസി, ജാർഡിനേയും ലാർവുഡിനേയും അവതരിപ്പിക്കാനുള്ള, ക്രിക്കറ്റ് കളി അറിയാവുന്ന അഭിനേതാക്കൾക്ക് വേണ്ടി ഇംഗ്ലണ്ടിൽ തിരച്ചിൽ നടത്തുന്നു. ഈ ചിത്രത്തിന്റെ കഥ രചിച്ച ക്ലിഫ്റ്റൺ അദ്ദേഹത്തിന്റെ സഹഎഴുത്തുകാരൻ മൈക്കിൾ തോമസുമായി ചേർന്ന് ബ്രാഡ്മാനെ അവതരിപ്പിക്കാനുള്ള അഭിനേതാവിനു വേണ്ടി ക്രിക്കറ്റ് ക്ലബ്ബുകളിൽ തിരച്ചിൽ നടത്തുന്നു. അവർ മുൻ ഓസ്ട്രേലിയൻ നായകനായ ഇയാൻ ചാപ്പലുമായി സംഭാഷണം നടത്തി.

ബോഡിലൈൻ പരമ്പര ക്രിക്കറ്റിലെ തന്നെ ഏറ്റവും പ്രധാന സംഭവങ്ങളിലൊന്നാണ്. ക്രിക്കറ്റ് എഴുത്തുകാർ, കമന്റേറ്റർമാർ, കളിക്കാർ എന്നിവർക്കിടയിൽ 2004 ൽ നടത്തിയ തിരഞ്ഞെടുപ്പിൽ ക്രിക്കറ്റിലെ ഏറ്റവും പ്രധാന സംഭവമായി ബോഡിലൈൻ പരമ്പരയെ തിരഞ്ഞെടുത്തു.

2008 - 09 ൽ ന്യൂ സൗത്ത് വെയ്ൽസിലെ ഹയർ സ്കൂൾ സർട്ടിഫിക്കറ്റിനായുള്ള പ്രിലിമിനറിയിലെ (11 ആം ക്ലാസ്സ്) ആധുനിക ചരിത്രം എന്ന വിഷയത്തിലെ ഒരു ഭാഗം വിവാദമായ ബോഡിലൈൻ പരമ്പരയായിരുന്നു.



</doc>
<doc id="125215" url="https://ml.wikipedia.org/wiki?curid=125215" title="2004 ഏഷ്യാകപ്പ്">
2004 ഏഷ്യാകപ്പ്

എട്ടാം ഏഷ്യാകപ്പ് 2004ൽ ശ്രീലങ്കയിൽ വച്ച് സംഘടിപ്പിച്ചു. ഇന്ത്യ, പാകിസ്താൻ, ശ്രീലങ്ക, ബംഗ്ലാദേശ്, ഹോങ്കോങ്, ഐക്യ അറബ് എമിറേറ്റുകൾ എന്നീ ആറ് ടീമുകളാണ്‌ ഈ ടൂർണ്ണമെന്റിൽ പങ്കെടുത്തത്. മുന്നാമതായണ്‌ ഏഷ്യാകപ്പ് ശ്രീലങ്കയിൽ സംഘടിപ്പിക്കുന്നത്. നാല്‌ വർഷത്തെ ഇടവേളയ്കു ശേഷം നടന്ന മത്സരങ്ങൾ 2004 ജൂൺ 16ന്‌ ആരംഭിച്ച് ഓഗസ്റ്റ് 1ന്‌ സമാപിച്ചു.

ഫൈനലിന്‌ ഇന്ത്യയും ശ്രീലങ്കയും യോഗ്യത നേടി. കലാശക്കളിയിൽ ഇന്ത്യയെ 25 റൺസിനു തോൽ‌‌പ്പിച്ച് ശ്രീലങ്ക മൂന്നാം തവണ ഏഷ്യാകപ്പ് നേടി. ശ്രീലങ്കയുടെ സനത് ജയസൂര്യയായിരുന്നു ടൂർണ്ണമെന്റിലെ കേമൻ.



</doc>
<doc id="125217" url="https://ml.wikipedia.org/wiki?curid=125217" title="യൂറിയൽ അക്കോസ്റ്റ">
യൂറിയൽ അക്കോസ്റ്റ

ജൂതദാർശനികൻ. സ്പിനോസയുടെ മുൻഗാമി. പോർച്ചുഗലിൽ ഒട്ടോപ്പോവിലെ ഒരു കത്തോലിക്കാ കുടുംബത്തിൽ ജനിച്ചു. മതപഠനതത്പരനായിരുന്ന ഇദ്ദേഹം കാനോൻ നിയമത്തിൽ വിദഗ്ദ്ധപഠനം നടത്തി. വെളിപ്പെടുത്തപ്പെട്ട മതങ്ങളെല്ലാം അസംബന്ധമാണെന്നും പ്രകൃതി നിയമങ്ങളിലും യുക്തിവിചാരത്തിലും അധിഷ്ഠിതമായ മതം മാത്രമേ മനുഷ്യന് സന്തോഷവും അഭിവൃദ്ധിയും അന്തസ്സും നല്കുകയുള്ളു എന്നും ഇദ്ദേഹം വാദിച്ചു. പിന്നീട് ക്രിസ്തുമതം ഉപേക്ഷിച്ച് ജൂതമതം സ്വീകരിച്ചു. ഇദ്ദേഹം ആത്മാവിന്റെ അനശ്വരത എന്ന ആശയത്തെ എതിർത്തു. വിശുദ്ധ ഗ്രന്ഥങ്ങളിലെ ജൂതമതവും പ്രായോഗിക ജൂതമതവും തമ്മിലുള്ള വൈപരീത്യം അക്കോസ്റ്റായെ നിരാശനാക്കി. തുടർന്ന് റബിമാരുടെ ജൂതമതത്തെ എതിർത്തതിനെ ചൊല്ലി മതഭ്രഷ്ടനാക്കപ്പെട്ടു. എങ്കിലും ഒറ്റപ്പെട്ട ജീവിതം മുഷിഞ്ഞപ്പോൾ പശ്ചാത്താപം പ്രകടിപ്പിച്ചു തിരികെ ജൂതമതത്തിൽ ചേർന്നു. പഴയ തെറ്റ് ആവർത്തിച്ചതിനാൽ വീണ്ടും ബഹിഷ്കൃതനായി. ഒരിക്കൽക്കൂടി മതത്തിൽ ചേർന്നു സ്വന്തം വിശ്വാസങ്ങൾ തെറ്റാണെന്നു പരസ്യമായി ഇദ്ദേഹത്തിന് പ്രഖ്യാപിക്കേണ്ടിവന്നു. അഭിമാനക്ഷതംകൊണ്ട് അസ്വസ്ഥനായിത്തീർന്ന അക്കോസ്റ്റാ ഒടുവിൽ സ്വന്തം ജീവിതകഥ എഴുതിവച്ചശേഷം 1640-ൽ ആത്മഹത്യ ചെയ്തു.



</doc>
<doc id="125229" url="https://ml.wikipedia.org/wiki?curid=125229" title="അക്കൗണ്ടന്റ്">
അക്കൗണ്ടന്റ്

ഒരു വ്യക്തിയുടെയോ സംരംഭത്തിന്റെയോ സാമ്പത്തിക സ്ഥിതി കാണിക്കുന്ന കണക്കുകളും വിവരങ്ങളും രേഖപ്പെടുത്തി സൂക്ഷിക്കുന്നതിനും അവ അപഗ്രഥിച്ച് ധനകാര്യപ്രസ്താവനകളും പത്രികകളും തയ്യാറാക്കുന്നതിനും ധനകാര്യങ്ങളിൽ ഉപദേശങ്ങൾ നല്കുന്നതിനും ഉള്ള സാങ്കേതിക പരിജ്ഞാനവും പ്രായോഗിക പരിശീലനവും സിദ്ധിച്ചിട്ടുള്ള ആൾ. വ്യവസായ വാണിജ്യ സ്ഥാപനങ്ങൾ, ബാങ്കുകൾ, ഇൻഷുറൻസ് കമ്പനികൾ, റെയിൽവെ തുടങ്ങിയ സംരംഭങ്ങളിലും സർക്കാർ ഡിപ്പാർട്ടുമെന്റിലും ധനകാര്യകണക്കുകൾ സൂക്ഷിക്കുകയും പ്രസ്താവനകൾ തയ്യാറാക്കുകയും ചെയ്യുകയോ അങ്ങനെ ചെയ്യുന്നവർക്കു നേതൃത്വം നല്കുകയോ ചെയ്യുന്ന ഉദ്യോഗസ്ഥനും അക്കൗണ്ടന്റ് എന്ന പേരിൽ അറിയപ്പെടുന്നു.

ആദ്യകാലത്ത് കണക്കുകൾ കൃത്യമായി രേഖപ്പെടുത്തുകയും ധനകാര്യവിവരങ്ങൾ നല്കുകയുമായിരുന്നു അക്കൌണ്ടന്റുമാരുടെ പ്രധാനകർത്തവ്യം. എന്നാൽ കമ്പനി സമ്പ്രദായവും വൻകിട ബിസിനസുകളും ആവിർഭവിച്ചതോടുകൂടി അവയിലെ ജീവനക്കാർ തയ്യാറാക്കുന്ന കണക്കുകളും ധനകാര്യ പത്രികകളും പരിശോധിച്ച് അതെപ്പറ്റി സ്വതന്ത്രവും നിഷ്പക്ഷവും ആയ വിദഗ്ദ്ധാഭിപ്രായം രേഖപ്പെടുത്തി സാക്ഷ്യപത്രങ്ങൾ (Certificates) നല്കുക എന്ന ചുമതലകൂടി അവരിൽ നിക്ഷിപ്തമായി. ഇങ്ങനെ പരിശോധിച്ചു സാക്ഷ്യപ്പെടുത്തുന്നതിനെ ആഡിറ്റ് ചെയ്യുക എന്നാണ് പറയുന്നത്. കമ്പനികൾ ആഡിറ്റ് ചെയ്യുന്നതിനു ചില നിശ്ചിതയോഗ്യതകൾ വേണമെന്നു വ്യവസ്ഥയുണ്ട്. തത്സംബന്ധമായ പരീക്ഷകൾ ജയിക്കുകയും പരിശീലനങ്ങൾ സിദ്ധിക്കുകയും ചെയ്തിട്ടുള്ള ആളെ അമേരിക്കയിൽ സർട്ടിഫൈഡ് പബ്ളിക് അക്കൌണ്ടന്റ് (C.P.A.) എന്നും ഇംഗ്ളണ്ടിലും ഇന്ത്യയിലും ചാർട്ടേർഡ് അക്കൌണ്ടന്റ് (C.A.) എന്നും വിളിക്കുന്നു.

കണക്കുകൾ ഒത്തുനോക്കി അക്കൗണ്ടൻസി നിയമങ്ങളും തത്ത്വങ്ങളും അനുസരിച്ചു രേഖപ്പെടുത്തിയിട്ടുണ്ടോ എന്നു പരിശോധിക്കുക മാത്രമല്ല ഇവർ ചെയ്യുന്നത്. ഓരോ സംരംഭത്തിലെയും ജീവനക്കാർ തയ്യാറാക്കിയിട്ടുള്ള ധനകാര്യ പ്രസ്താവനകൾ യഥാർഥത്തിലുള്ള സാമ്പത്തികനില എത്രത്തോളം കൃത്യമായി പ്രകടമാക്കുന്നുവെന്നു ബന്ധപ്പെട്ട രേഖകളും പ്രമാണങ്ങളും അധികാരപത്രങ്ങളും പരിശോധിച്ച് ഉറപ്പുവരുത്തി സ്വതന്ത്രമായ ഒരു വിലയിരുത്തൽ നടത്തിയിട്ടാണ് അവർ സാക്ഷ്യപത്രം നല്കുന്നത്. എന്നാൽ ലക്ഷക്കണക്കിനു രൂപാ മുതൽമുടക്കുള്ള സംരംഭങ്ങളിലെ നിരവധി പണമിടപാടുകളും കണക്കുകളും ഒന്നൊഴിയാതെ ആദ്യന്തം പരിശോധിച്ച് ഇപ്രകാരം സാക്ഷ്യപ്പെടുത്തുക ശ്രമകരമായ ഒരു കൃത്യമാണ്. അതൊഴിവാക്കുന്നതിനും അതേസമയം സ്വതന്ത്രവും നിഷ്പക്ഷവും വിദഗ്ദ്ധവുമായ അഭിപ്രായം രേഖപ്പെടുത്തുന്നതിനും സാധാരണഗതിയിൽ ചെയ്യുന്നതിൽനിന്ന് വ്യത്യസ്തമായി ആധുനിക അക്കൗണ്ടന്റുമാർ മാതൃകാമൂലപരിശോധന സമ്പ്രദായത്തെയും (Sampling technique), സംഭാവ്യസിദ്ധാന്തത്തെയും (probability theory) മറ്റും ആശ്രയിച്ചുവരുന്നു.

ഈ കർത്തവ്യങ്ങൾ കൂടാതെ കണക്കുകൾ സൂക്ഷിക്കുന്ന ഉദ്യോഗസ്ഥന്മാർക്ക് (Book keeping staff) നിർദ്ദേശങ്ങൾ നല്കുക, അവരുടെ പ്രവർത്തനങ്ങൾ സമന്വയിപ്പിക്കുക, സംരംഭങ്ങളുടെ പ്രത്യേകസ്വഭാവമനുസരിച്ചു കണക്കെഴുത്തു സമ്പ്രദായങ്ങൾ ആവിഷ്കരിച്ച് അവ നടപ്പിലാക്കുക എന്നിവ അക്കൗണ്ടന്റിന്റെ കർത്തവ്യങ്ങളിൽപെടുന്നു. അതുപോലെതന്നെ ധനകാര്യവിവരങ്ങൾ സൂക്ഷ്മമായി അപഗ്രഥിച്ചു കഴിഞ്ഞകാലത്തെ പ്രവർത്തനഫലങ്ങളെ വിലയിരുത്തുകയും ഭാവിപ്രവർത്തനത്തിനും ആസൂത്രണത്തിനും ആവശ്യമായ വിവരങ്ങളും ഉചിതവും വിദഗ്ദ്ധവുമായ ഉപദേശങ്ങളും നല്കി മാനേജ്മെന്റിന് മാർഗദർശനം നല്കുകയും ചെയ്യുന്നു. ഇതു നിമിത്തം തെറ്റായ മാർഗങ്ങളും പദ്ധതികളും നയങ്ങളും ഒഴിവാക്കുന്നതിനും കൂടുതൽ ഫലപ്രദമായ മാർഗങ്ങൾ അവലംബിക്കുന്നതിനും ദേശകാലോചിതമായ പരിഷ്കാരങ്ങൾ നടപ്പിൽ വരുത്തുന്നതിനും മാനേജ്മെന്റിനു സാധിക്കുന്നു.

ആധുനിക വ്യവസായ നിർമ്മാണവ്യാപാരരംഗങ്ങളിൽ അക്കൗണ്ടന്റുമാരുടെ പ്രവർത്തനപരിധി ദൈനംദിനം വർദ്ധിച്ചു വരുകയാണ്. ഉദാ. ഉത്പാദനച്ചെലവു കണക്കുകളും (cost accounting) സ്റ്റാൻഡാർഡ് നിർമ്മാണച്ചെലവു കണക്കുകളും (standard costing) ഉപയോഗിച്ചു വ്യാപാര വ്യവസായങ്ങളുടെ പ്രവർത്തനം കൂടുതൽ കാര്യക്ഷമമാക്കാൻ സഹായിക്കുക, ആദായനികുതി, ലാഭനികുതി തുടങ്ങിയ കാര്യങ്ങളിൽ വിദഗ്ദ്ധോപദേശം നല്കുകയും പ്രസ്താവനകൾ തയ്യാറാക്കുകയും ചെയ്യുക, ചെലവ് നിയന്ത്രണത്തിന് ബജറ്റ് സമ്പ്രദായം ഏർപ്പെടുത്തുക, ബിസിനസ്സിന്റെ നവീകരണം, പുനരുദ്ധാരണം, വികസനം, അടച്ചുപൂട്ടൽ തുടങ്ങിയ കാര്യങ്ങളിൽ തീരുമാനമെടുക്കുന്നതിന് മാനേജ്മെന്റിനു വിദഗ്ദ്ധോപദേശം നല്കുക, കമ്പനികൾ പൂട്ടുമ്പോഴും വ്യക്തിയുടമകൾ പാപ്പരാകുമ്പോഴും ട്രസ്റ്റികളായി സേവനമനുഷ്ഠിക്കുക, ഇൻഷ്വർ ചെയ്യുന്നതിനും കടം ലഭ്യമാകുന്നതിനും വേണ്ടി ആസ്തികളുടെ വില തിട്ടപ്പെടുത്തി വിലവിവരപ്പത്രിക തയ്യാറാക്കുക, സാമ്പത്തിക ബാദ്ധ്യതകൾ നിമിത്തമുണ്ടാകുന്ന തർക്കവിഷയങ്ങളിൽ തെളിവുകൾ നല്കുക തുടങ്ങി പല രംഗങ്ങളിലും അവരുടെ സേവനവും സഹായവും അത്യന്താപേക്ഷിതമായിത്തീർന്നിട്ടുണ്ട്.

വളരെക്കാലത്തെ പരിചയസമ്പത്തിൽ നിന്നും രൂപംകൊണ്ട തൊഴിൽപരമായ ഒരു സദാചാരസംഹിതയും തൊഴിൽ ചട്ടങ്ങളും അക്കൗണ്ടന്റുമാർക്കുണ്ട്. നിർഭയമായും സ്വതന്ത്രമായും ഉള്ള അഭിപ്രായപ്രകടനം അവരുടെ ഒരു പ്രത്യേകതയാണ്. എന്നാൽ കണക്കുകൾ പരിശോധിക്കുമ്പോൾ പരിശോധകന് സാമ്പത്തിക താത്പര്യമോ അതിനോട് മറ്റു തരത്തിലുള്ള വിധേയത്വമോ ഉണ്ടെങ്കിൽ, അയാൾക്കു സ്വതന്ത്രവും നിഷ്പക്ഷവുമായ ഒരു അഭിപ്രായം പ്രകടിപ്പിക്കുവാൻ കഴിയുകയില്ല. അതുകൊണ്ട് ആഡിറ്റു ചെയ്യുന്നയാൾ സംരംഭത്തിലെ ജീവനക്കാരനോ ഡയറക്ടറോ, അതിന്റെ ജനയിതാക്കളിലാരെങ്കിലുമോ ആയിരിക്കാൻ പാടില്ലെന്ന് വ്യവസ്ഥയുണ്ട്. അക്കൗണ്ടന്റുമാരുടെ തൊഴിൽപരമായ സദാചാരനിഷ്ഠകളിൽ താഴെപറയുന്നവ ഉൾപ്പെടുന്നു.


സ്ഥാപനങ്ങളിൽ ഗുമസ്തന്മാരായി ജോലിനോക്കുന്നതിന് പ്രത്യേക യോഗ്യതകൾ നിയമപരമായി നിർദ്ദേശിച്ചിട്ടില്ല. എന്നാൽ കമ്പനികളിലെ കണക്ക് പരിശോധിച്ച് സാക്ഷ്യപത്രം നൽകുന്നതിന് പ്രത്യേക പരിശീലനവും പരീക്ഷായോഗ്യതയും ആവശ്യമാണ്. ഇംഗ്ലണ്ടിലും, കോമൺവെൽത്ത് രാജ്യങ്ങളിലും പല യൂറോപ്യൻ രാജ്യങ്ങളിലും ഗവൺമെന്റിൽ നിന്നും അധികാരപത്രം (charter) സിദ്ധിച്ചിട്ടുള്ള അക്കൗണ്ടന്റുമാരുടെ സംഘടനകൾ അവയുടെ അംഗത്വത്തിനുള്ള യോഗ്യതകൾ നിശ്ചയിക്കുകയാണ് ചെയ്യുന്നത്. അമേരിക്കയിലും മറ്റു ചില രാജ്യങ്ങളിലും യോഗ്യത സിദ്ധിച്ചിട്ടുള്ളവർക്കു പബ്ളിക് അക്കൗണ്ടന്റുമാരായി സേവനമനുഷ്ഠിക്കുന്നതിന് ലൈസൻസുകൾ നൽകുന്ന രീതിയാണ് സ്വീകരിച്ചിട്ടുള്ളത്. ഇന്ത്യയിൽ 1949-ലെ ആക്ടിൻപ്രകാരം, ഡൽഹി ആസ്ഥാനമാക്കി ഒരു ചാർട്ടേർഡ് അക്കൗണ്ടന്റ് സ്ഥാപനം നിലവിൽ വന്നു. ഇതിന്റെ ഭരണം ഒരു തെരഞ്ഞെടുക്കപ്പെട്ട സമിതിയാണ് നടത്തുന്നത്. ഭരണകാര്യങ്ങളിൽ സഹായിക്കാൻ പരീക്ഷാകമ്മിറ്റി, അച്ചടക്കകമ്മിറ്റി, റിസർച്ച് കമ്മിറ്റി മുതലായ സമിതികളും ഇതിനുണ്ട്. ചാർട്ടേർഡ് അക്കൗണ്ടന്റ് പരീക്ഷകൾക്ക് പാഠ്യവിഷയങ്ങളും അദ്ധ്യയനക്രമങ്ങളും നിശ്ചയിക്കുക, പരീക്ഷകൾ നടത്തുക തുടങ്ങിയവ ഇതിന്റെ കർത്തവ്യങ്ങളിൽപെടുന്നു.

മാനേജ്മെന്റിനു സഹായകമായി പല അക്കൗണ്ടിംഗ് സ്ഥാപനങ്ങളും അവരുടെ പ്രവർത്തനപരിധി വികസിപ്പിച്ചിട്ടുണ്ട്.


</doc>
<doc id="125237" url="https://ml.wikipedia.org/wiki?curid=125237" title="അക്കൗണ്ടന്റ് ജനറൽ">
അക്കൗണ്ടന്റ് ജനറൽ

ഗവൺമെന്റിന്റെ വരവു ചെലവു കണക്കുകൾ സൂക്ഷിക്കുവാനും, ധനവിനിയോഗം നിയമാനുസൃതമായ രീതിയിലാണോ എന്നു പരിശോധിക്കുവാനും നിയുക്തനായ ഉദ്യോഗസ്ഥനാണ്‌ അക്കൗണ്ടന്റ് ജനറൽ.

ഇന്ത്യൻ ഭരണഘടന അനുസരിച്ച് കേന്ദ്രഗവൺമെന്റിലെ "കംപ്ട്രോളർ ആൻഡ് ആഡിറ്റർ ജനറലി"ന്റെ അധികാരങ്ങളും ചുമതലകളും സംസ്ഥാനതലത്തിൽ പ്രയോഗിക്കുന്നത് അക്കൗണ്ടന്റ് ജനറൽ ആണ്. ഭരണനിർവഹണവിഭാഗം (Executive) നടത്തുന്ന ധനവിനിയോഗത്തെ നിയന്ത്രിക്കുവാൻ നിയമനിർമ്മാണവിഭാഗത്തെ (Legislature) ഏറ്റവും കൂടുതൽ സഹായിക്കുന്നത് ഈ ഉദ്യോഗസ്ഥൻ സമർപ്പിക്കുന്ന ആഡിറ്റ് റിപ്പോർട്ടാണ്. സാധാരണ ഭരണകാര്യങ്ങളിൽ ഗവൺമെന്റിന്റെ പ്രവർത്തനവൈകല്യങ്ങൾ കണ്ടുപിടിക്കാൻ നിയമസഭയ്ക്ക് കഴിയും. എന്നാൽ അത്യന്തം സങ്കീർണമായ ധനവിനിയോഗനടപടികൾ പരിശോധിക്കുവാൻ പ്രത്യേകപരിശീലനവും പ്രയത്നവും ആവശ്യമാണ്. ഇവിടെയാണ് അക്കൗണ്ടന്റ് ജനറലിന്റെ സഹായം നിയമസഭയ്ക്ക് അനുപേക്ഷണീയമായിത്തീരുന്നത്. ഗവൺമെന്റിന്റെ ധനവിനിയോഗപ്രവർത്തനങ്ങളിൽ ക്രമക്കേടുള്ളതായി കണ്ടെത്തിയാൽ അതിനെ ഈ ഉദ്യോഗസ്ഥൻ ആഡിറ്റ് റിപ്പോർട്ടിലൂടെ അസംബ്ലിയുടെ ശ്രദ്ധയിൽപെടുത്തുന്നു.

ഇന്ത്യൻ അക്കൗണ്ട്സ് ആൻഡ് ആഡിറ്റ് സർവീസിലെ (I.A.& A.S.) ഉന്നതനായ ഒരു ഉദ്യോഗസ്ഥനെയാണ് ഒരു സംസ്ഥാനത്തെ അക്കൗണ്ടന്റ് ജനറലായി നിയമിക്കുന്നത്. അദ്ദേഹത്തിന്റെ നേരിട്ടുള്ള ഉത്തരവാദിത്തം കംപ്ട്രോളർ ആൻഡ് ആഡിറ്റർ ജനറലിനോടാണ്. ഒരു സംസ്ഥാനത്തു നിന്ന് മറ്റൊരു സംസ്ഥാനത്തേക്ക് അക്കൗണ്ടന്റ് ജനറലിനെ സ്ഥലം മാറ്റാം. ഓരോ സംസ്ഥാനത്തിനും പ്രത്യേകം അക്കൌണ്ടന്റ് ജനറൽ വേണമെന്നാണ് വ്യവസ്ഥ. എന്നാൽ പ്രത്യേക പരിതഃസ്ഥിതികളിൽ ഒരു അക്കൗണ്ടന്റ് ജനറൽ ഒന്നിലധികം സംസ്ഥാനങ്ങളിലെ ആഡിറ്റിംഗിന്റെ ചുമതല വഹിച്ചുകൂടായ്കയില്ല. ഉദാഹരണമായി പഞ്ചാബ്, ഹരിയാന എന്നീ സംസ്ഥാനങ്ങൾക്ക് പൊതുവായി ഒരു അക്കൗണ്ടന്റ് ജനറലേയുള്ളു; അതുപോലെ അസമിലെയും നാഗാലൻഡിലെയും ആഡിറ്റിംഗ് പ്രവർത്തനങ്ങൾ ഒരു അക്കൗണ്ടന്റ് ജനറലിന്റെ കീഴിലാണ്. ഒരു സംസ്ഥാനത്തിലെ അക്കൗണ്ടന്റ് ജനറൽ സമീപസ്ഥമായ കേന്ദ്രഭരണ പ്രദേശങ്ങളിലെ ആഡിറ്റിംഗു കൂടി നിർവഹിക്കുന്ന ഉദാഹരണങ്ങളുമുണ്ട്.

ഭാരിച്ച ഉത്തരവാദിത്തമാണ് ഈ ഉദ്യോഗസ്ഥനിൽ നിക്ഷിപ്തമായിരിക്കുന്നത്. ഗവൺമെന്റ് കാലാകാലങ്ങളിൽ ചെലവാക്കുന്ന തുകകൾ ആഡിറ്റു ചെയ്യുകയെന്നതാണ് മുഖ്യകർത്തവ്യം. ഗവൺമെന്റിന്റെ വരവുചെലവു കണക്കുകൾ സൂക്ഷിക്കുകയെന്നതും ഇദ്ദേഹത്തിന്റെ ജോലിയിൽപെടുന്നു. നിയമസഭ ബഡ്ജറ്റിലൂടെ അനുവദിച്ചിട്ടുള്ളതിൽ കൂടുതൽ തുക ചെലവാക്കാതെ നിയന്ത്രിക്കേണ്ടതും ഇദ്ദേഹമാണ്. നിയമവിധേയമല്ലാത്ത ചെലവിനത്തെ തടയുന്നതിന് ഇദ്ദേഹത്തിനധികാരമുണ്ട്. നിയമസഭയുടെ പബ്ളിക് അക്കൗണ്ട്സ് കമ്മിറ്റിയുടെ മുമ്പിലും കംപ്ട്രോളർ ആൻഡ് ആഡിറ്റർ ജനറലിന്റെ മുമ്പിലും അക്കൗണ്ടന്റ് ജനറൽ ആഡിറ്റ് റിപ്പോർട്ടുകൾ സമർപ്പിക്കുന്നു. 



</doc>
<doc id="125246" url="https://ml.wikipedia.org/wiki?curid=125246" title="വിശല്യകരണി">
വിശല്യകരണി

ആസ്റ്ററേസീ എന്ന കുടുംബത്തിൽപ്പെട്ട ഒരു കുറ്റിച്ചെടിയാണ് വിശല്യകരണി. . സംസ്കൃതത്തിൽ അജപർ‌ണ എന്ന് അറിയപ്പെടുന്നു. മലയാളത്തിൽ ശിവമൂലി, വിഷപ്പച്ച, അയ്യപ്പാന, അയ്യപ്പന, ചുവന്ന കൈയോന്നി, മൃതസഞ്ജീവനി എന്നെല്ലാം പറയും. ഈ ചെടി നിൽക്കുന്നിടത്ത‌് പാമ്പുകൾ വരില്ലെന്നും പറയുന്നു. ഹൃദയാഘാതം വന്ന് ബോധം നഷ്ടപ്പെട്ടാൽ ഉപയോഗിക്കാറുണ്ട്. ഈ ചെടിയുടെ നീരും, ഇലയരച്ചുണ്ടാക്കുന്ന ലേപ്യവും മുറിവുകൾക്കു് അണുബാധയേൽക്കാതിരിക്കാനും, മുറുവുണക്കാനും ഉപയോഗിച്ചു വരുന്നു. പ്രധാനമായും മലബാറിലെ ഇടനാടൻ കുന്നുകളിൽ ഇവ വളരുന്നു. കണ്ണൂർ ജില്ലയിലെ ഏഴിമലയിൽ ഈ സസ്യങ്ങൾ കണ്ടുവരുന്നുണ്ട്.

രസം: തിക്തം, കഷായം
ഗുണം: ലഘു, സ്നിഗ്ധം
വ്വീര്യം: ഉഷ്ണം

സമൂലം ഔഷധമായി ഉപയോഗിക്കുന്നു. രക്തം വരുന്ന മൂലക്കുരു, വിഷ ജന്തുക്കളുടെ കടി, മുറിവു് എന്നിവയുടെ ചികിൽസക്ക് ഉത്തമം. ഈ ചെടി നിൽക്കുന്നിടത്ത‌് പാമ്പുകൾ വരില്ലെന്നും പറയുന്നു. ഹൃദയാഘാതം വന്ന് ബോധം നഷ്ടപ്പെട്ടാൽ ഉപയോഗിക്കാറുണ്ട്. ഈ ചെടിയുടെ നീരും, ഇലയരച്ചുണ്ടാക്കുന്ന ലേപ്യവും മുറിവുകൾക്കു് അണുബാധയേൽക്കാതിരിക്കാനും, മുറുവുണക്കാനും ഉപയോഗിച്ചു വരുന്നു.

ഹൈന്ദവ പുരാണങ്ങളിലും ഇതിഹാസത്തിലും വിശല്യകരണിയെ പ്രതിപാദിക്കുന്നു.

രാമായണകഥയിൽ വിശല്യകരണി പരാമർശിക്കുന്നുണ്ടു്. ഇന്ദ്രജിത്തിന്റെ ബ്രഹ്മാസ്ത്രമേറ്റു്, അബോധാവസ്ഥയിലായ ലക്ഷമണനെ രക്ഷിക്കാൻ ജാംബവാന്റെ നിർദ്ദേശമനുസരിച്ചു് ഹനുമാൻ ഹിമാലയത്തിൽ നിന്നും കൊണ്ടുവന്ന ഔഷധങ്ങളിൽ വിശല്യകരണിയുമുണ്ടു്. ആയുധങ്ങളാലുണ്ടാകുന്ന മുറിവുണക്കാൻ ഇതുപയോഗിക്കുന്നുവെന്നും പറയുന്നു. ഹനുമാൻ ഹിമാലയത്തിൽ നിന്നും മലപൊക്കി കൊണ്ടുവന്നപ്പോൾ അടർന്നുവീണ മലകളിൽ ഒന്നാണ് ഏഴിമല എന്നൊരു ഐതിഹ്യം നിലവിലുണ്ട്. വയനാട് ഈ ചെടികൾ കൂടുതലായി കണ്ടുവരുന്നതിനു ന്യായീകരണമായാണ് ഈ ഐതിഹ്യം പ്രചരിക്കുന്നത്. 


</doc>
<doc id="125249" url="https://ml.wikipedia.org/wiki?curid=125249" title="ഇടംപിരി വലംപിരി">
ഇടംപിരി വലംപിരി

ഇന്ത്യയിൽ കാണപ്പെടുന്ന ഒരു ഔഷധസസ്യമാണ് ഇടമ്പിരി വലമ്പിരി (ശാസ‌്ത്രനാമം: "Helicteres isora"). കുറ്റിച്ചെടിയായും ചിലപ്പോൾ കൊച്ചു മരമായും ഇത് വളരുന്നു. ഇതിന്റെ ഫലങ്ങൾ ഒരു സ്ക്രൂവിന്റെ പിരി പോലെ പിരിഞ്ഞാണു കാണപ്പെടുന്നത്. ഇടത്തോട്ട് പിരിവുള്ളതിനേ ഇടമ്പിരി എന്നും വലത്തോട്ട് പിരിവുള്ളതിനെ വലമ്പിരി എന്നും വിളിക്കുന്നു. അതുകൊണ്ടാവണം സംസ്കൃതത്തിൽ ഇതിനെ ആവർത്തിനി എന്നും ഹിന്ദിയില് മരോട് ഫലി(मरोड़ फली) എന്നും പറയുന്നു. ഇംഗ്ലീഷിൽ ഈസ്റ്റ് ഇന്ത്യൻ സ്ക്രൂ ട്രീ (East Indian Screw Tree) എന്നാണു് പേരു്. 

ഇന്ത്യയിലെ കാടുകളിൽ കണ്ടുവരുന്നു. കേരളത്തിലെ ഗ്രാമപ്രദേശങ്ങളിൽ കൃഷി ചെയ്യാത്ത പാഴ്നിലങ്ങളിലും കാവുകളിലും കാണാം.

രസം :കഷായം, അമ്ലം, മധുരം

ഗുണം :ലഘു, രൂക്ഷം

വീര്യം :ശീതം

വിപാകം :കടു
വേര്, തണ്ട്, ഫലം

വേരു്, തണ്ടു്, ഫലം എന്നിവ ഔഷധത്തിനു ഉപയോഗിക്കുന്ന ഭാഗങ്ങളാണു്. വേരിൽനിന്നെടുത്ത നീര്, വേരിന്റെ തൊലികൊണ്ടുണ്ടാക്കിയ കഷായം ഇവ പ്രമേഹത്തിനു നല്ല മരുന്നാണ്..


</doc>
<doc id="125251" url="https://ml.wikipedia.org/wiki?curid=125251" title="അഡിസൺ രോഗം">
അഡിസൺ രോഗം

അഡ്രിനൽ ഗ്രന്ഥിയുടെ പ്രവർത്തനക്ഷമത കുറയുമ്പോൾ കോർടിസോൺ എന്ന ഹോർമോൺ ഉത്പാദിപ്പിക്കാനുള്ള ആ ഗ്രന്ഥിയുടെ കഴിവ് നഷ്ടപ്പെടുകയും തത്ഫലമായി മറ്റു വൈഷമ്യങ്ങൾക്കു പുറമേ ശരീരത്തിന് നിറഭേദം ഉണ്ടാകുകയും ചെയ്യുന്ന അവസ്ഥയാണ് അഡിസൺ രോഗം. തോമസ് അഡിസനാണ് 1855-ൽ ഈ രോഗം ആദ്യമായി വിവരിച്ചത്. പ്രധാനമായും 20 വയസ്സിനും 40 വയസ്സിനും ഇടയ്ക്കാണ് ഇതുണ്ടാകുന്നത്. ക്ഷയം, അർബുദം, ആർസെനിക് വിഷബാധ, രക്തസ്രാവം മുതലായവ ഈ രോഗത്തിനു കാരണമാകാറുണ്ട്.

മാരകമായ ഒരു രോഗമാണ് അഡിസൺ രോഗം. രോഗിക്ക് സാധാരണയായി അസ്വാസ്ഥ്യവും തളർച്ചയും വിശപ്പില്ലായ്മയും ഉണ്ടാകും. നാഡിമിടിപ്പും രക്തസമ്മർദവും കുറയുന്നു. കൈരേഖകൾ, ശരീരത്തിലെ ഉണങ്ങിയ മുറിപ്പാടുകൾ, കൈകാൽ മുട്ടുകൾ എന്നിവ ആദ്യം തവിട്ടുനിറമായും പിന്നീട് കറുപ്പുനിറമായും മാറുന്നു. സന്ധികൾ കറുത്തുവരികയും ചെയ്യും. ബാക്കി സ്ഥലങ്ങളിലെ തൊലി വിളർക്കുകയും പിന്നീട് നീലനിറം ഉള്ളതായിത്തീരുകയും ചെയ്തേക്കാം. ഓക്കാനവും ഛർദിയും വയറിളക്കവും ഈ രോഗത്തിന്റെ ലക്ഷണങ്ങളാണ്. ദേഹത്തിന്റെ തൂക്കം കുറഞ്ഞുവരുന്നു. മൂത്രം തീരെ ഇല്ലാതായിത്തീരുന്നു. ധാരാളം വെള്ളവും സോഡിയവും മൂത്രത്തിൽ കൂടി നഷ്ടപ്പെടുന്നു. ശരീരത്തിന്റെ താപനില 38 ഡിഗ്രി സെൽ‌ഷ്യസോ അതിൽ കൂടുതലോ ആവുകയും രോഗി അബോധാവസ്ഥയിൽ എത്തുകയും ചെയ്യും. പെട്ടെന്ന് മരണം സംഭവിക്കാറുണ്ട്.

സീറം-സോഡിയവും രക്തത്തിലെ പഞ്ചസാരയും പ്ലാസ്മയിലെ ക്ലോറൈഡും ആൽക്കലിശേഖരവും നന്നേ താഴുന്നു. പക്ഷേ സീറം-പൊട്ടാസിയം കൂടിവരും. തൈറോടോക്സിക്കോസിസ്, മിക്സെഡീമ, പ്രമേഹം, ന്യുമോണിയ എന്നീ രോഗങ്ങളും അഡിസൺ രോഗത്തിനോടൊപ്പം വരാനിടയുണ്ട്.

കോർടിസോൺ മാംസപേശികളിൽ കുത്തിവയ്ക്കുകയോ ത്വക്കിൽ നിക്ഷേപിക്കുകയോ ഭക്ഷിക്കുകയോ ചെയ്ത് രക്തത്തിൽ കോർടിസോണിന്റെ നില സാധാരണമാക്കിയാൽ രോഗവിമുക്തിയുണ്ടാകും


</doc>
<doc id="125255" url="https://ml.wikipedia.org/wiki?curid=125255" title="ടേ-സാക്സ് രോഗം">
ടേ-സാക്സ് രോഗം

മാരകമായ ഒരു അപൂർവ പാരമ്പര്യരോഗമാണ് ടേ-സാക്സ് രോഗം. ഈ രോഗത്തെക്കുറിച്ചു പഠനം നടത്തിയ വാറൻ ടേ, ബെർണാർഡ് സാക്സ് എന്നീ ശാസ്ത്രജ്ഞരുടെ പേരിലാണ് രോഗം അറിയപ്പെടുന്നത്. കൊഴുപ്പിന്റെ ഉപാപചയ തകരാറാണ് രോഗകാരണം. βഡി-എൻ-അസറ്റൈൽ ഹെക്സോസമിഡേസ് എന്ന എൻസൈമിന്റെ അപര്യാപ്തതമൂലം ടേ-സാക്സ് ഗാൻഗ്ലിയോസൈഡ് എന്ന ഒരു സവിശേഷയിനം കൊഴുപ്പ് നാഡീവ്യൂഹത്തിൽ ക്രമാധികമായി വർധിക്കുകയും തലച്ചോറിൽ അടിഞ്ഞുകൂടുകയും ക്രമേണ തലച്ചോറിന് അപചയം സംഭവി ക്കുകയും ചെയ്യുന്നു.

കൊഴുപ്പിന്റെ ഉപാപചയ തകരാറുകൾക്കിടയാക്കുന്ന ഒരു അപ്രബല ജീനിലൂടെയാണ് രോഗം പരമ്പരകളിലേയ്ക്കു സംക്രമിക്കുന്നത്. കിഴക്കൻ യൂറോപ്പിലെ ആഷ്കിനാസി ജൂതരുടെ ഇടയിലാണ് ഈ രോഗം കൂടുതലായി കണ്ടുവരുന്നത്.

ജനനസമയത്ത് ശിശുവിന് പൂർണ ആരോഗ്യമുള്ളതായി തോന്നുമെങ്കിലും 3-6 മാസത്തിനിടയ്ക്ക് ഈ രോഗത്തിന്റെ ആദ്യ ലക്ഷണങ്ങൾ കണ്ടുതുടങ്ങും. ഉദാസീനതയും മന്ദതയും പ്രകടമാണ്. കഴുത്തിന്റെയും കൈകാലുകളുടെയും ശക്തി ക്ഷയിക്കുകയും കാഴ്ച ശക്തി ക്രമേണ കുറയുകയും ചെയ്യുന്നു. രോഗം മൂർച്ഛിക്കുന്നതോടെ പൂർണമായും അന്ധത ബാധിക്കും. കണ്ണുകൾ മലർക്കെ തുറന്നിരിക്കുമ്പോൾ തന്നെ കൃഷ്ണമണികൾ അങ്ങോട്ടുമിങ്ങോട്ടും ഉരുണ്ടുകൊണ്ടിരിക്കും. ഈ രോഗമുള്ള ശിശുക്കൾക്ക് ചുഴലിദീനവും ഉണ്ടാകാറുണ്ട്. രോഗം ക്രമേണ വർധിച്ച് നാലു വയസ്സിനുള്ളിൽതന്നെ മരണം സംഭവിക്കുന്നു. മസ്തിഷ്ക കോശങ്ങളുടെ സൂക്ഷ്മ നിരീക്ഷണം വഴിയാണ് രോഗനിർണയനം നടത്തുന്നത്. ഈ രോഗത്തിന് ഫലപ്രദമായ ചികിത്സ ഇതുവരെ കണ്ടുപിടിച്ചിട്ടില്ല.


</doc>
<doc id="125259" url="https://ml.wikipedia.org/wiki?curid=125259" title="അസവർണർക്ക് നല്ലത് ഇസ്ലാം">
അസവർണർക്ക് നല്ലത് ഇസ്ലാം

1936 ൽ കേരള തിയ്യ യൂത്ത് ലീഗ് പ്രസിദ്ധീകരിച്ച ഒരു ഗ്രന്ഥമാണ്‌ അസവർണർക്ക് നല്ലത് ഇസ്ലാം. കേരളകൗമുദി സ്ഥാപക പത്രാധിപരായിരുന്ന കെ. സുകുമാരൻ, എസ്.എൻ.ഡി.പി യോഗം നേതാക്കളായിരുന്ന കെ.പി. തയ്യിൽ, എ.കെ. ഭാസ്കർ, സഹോദരൻ അയ്യപ്പൻ,ഒറ്റപ്പാലം പി.കെ. കുഞ്ഞുരാമൻ എന്നിവർ ചേർന്ന് എഴുതിയതാണ്‌ ഈ പുസ്തകം. അയിത്തത്തിന്റെ നുകത്തിൽ നിന്ന് രക്ഷപ്പെടാൻ ഇസ്ലാം ആണ്‌ നല്ലതെന്ന് ആഹ്വാനം ചെയ്തുകൊണ്ടുള്ളതായിരുന്നു ഈ ഗ്രന്ഥം. ലേഖകർ എല്ലാം ഇഴവ നേതാക്കളായിരുന്നു. ഇ.വി. രാമസ്വാമി നായ്കരുൾപ്പെടെയുള്ളവരുടെ ആശംസകളും ഉദ്ബോധനങ്ങളും ഇതിൽ ഉൾപ്പെടുത്തിയിട്ടുണ്ട്. കൃതിയിലെ കെ.സുകുമാരന്റെ ലേഖനത്തിൽ ഇങ്ങനെ എഴുതിയിരിക്കുന്നു: 


</doc>
<doc id="125260" url="https://ml.wikipedia.org/wiki?curid=125260" title="തെലേസ്സിയ രോഗം">
തെലേസ്സിയ രോഗം

സസ്തനികളുടെ കണ്ണിലെ ശ്ലേഷ്മസ്തരത്തെ ബാധിക്കുന്ന രോഗമാണ് തെലേസ്സിയ രോഗം. വിര അല്ലെങ്കിൽ പുഴു പോലെയുള്ള ഒരിനം ജീവിയാണ് ഈ രോഗത്തിനു കാരണം. തെലേസ്സിയ റോഡേസി എന്നയിനം വിരയാണ് കന്നുകാലികളിൽ ഈ രോഗത്തിനു ഹേതു. കുതിരകളിൽ തെലേസ്സിയ ലാക്രിമാലിസ് എന്നയിനവും. മറ്റു മൃഗങ്ങളെയും ഈ രോഗം ബാധിക്കാം. മസ്ക ഓട്ടമ്നാലിസ് എന്നയിനം ഈച്ചകളാണ് ഈ രോഗം പരത്തുന്നത്. എല്ലാ പ്രായത്തിലുള്ള മൃഗങ്ങളെയും ഈ രോഗം ബാധിക്കാമെങ്കിലും പ്രായം കുറഞ്ഞവയിലാണ് ഇത് കൂടുതലായി കണ്ടുവരുന്നത്.

കണ്ണിലെ ശ്ലേഷ്മ്പടലങ്ങളിൽ നീരുവയ്ക്കുക, ചെങ്കണ്ണ്, കണ്ണുനീരൊലിപ്പ്, വെളിച്ചത്തിൽനിന്ന് ഒഴിഞ്ഞുമാറാനുള്ള പ്രേരണ, ശ്ലേഷ്മ്പടലങ്ങളിൽ വ്രണങ്ങളുണ്ടാവുക, കൺപോളകളിൽ ചെറിയ കുരുക്കളുണ്ടാവുക എന്നിവയാണ് തെലേസ്സിയ രോഗത്തിന്റെ ലക്ഷണങ്ങൾ. രോഗലക്ഷണങ്ങളിൽ നിന്നുതന്നെ രോഗനിർണയം നടത്താവുന്നതാണ്. കൂടാതെ കണ്ണുനീർ ഗ്രന്ഥികളിൽനിന്നുള്ള സ്രവം സൂക്ഷ്മപരിശോധനയ്ക്കു വിധേയമാക്കിയാൽ രോഗഹേതുവായ വിരയെയോ അതിന്റെ ലാർവയെയോ കാണാൻ കഴിയും.

രോഗത്തിനു കാരണമാകുന്ന വിരയെ എടുത്തു മാറ്റുക എന്നതാണ് പ്രധാന ചികിത്സാരീതി. ഇതിനായി ശ്ലേഷ്മ്സ്തരത്തിൽ മരവിക്കാനുള്ള ഔഷധം ഒഴിച്ചശേഷം ചവണ ഉപയോഗിച്ച് വിരകളെ എടുത്തു മാറ്റുന്നു. ലെവാമിസോൾ ഉള്ളിൽ കൊടുക്കുകയോ ഒരു ശതമാനം നേർപ്പിച്ച ലായനിയാക്കി കണ്ണിൽ പുരട്ടുകയോ ചെയ്താലും രോഗശമനം ഉണ്ടാകും. 0.5% അയഡിനോ 0.75% പൊട്ടാസ്യം അയഡൈഡോ ഉപയോഗിച്ച് കണ്ണ് കഴുകുന്നതും ഗുണം ചെയ്യും. ഏതെങ്കിലും ആന്റിബയോട്ടിക്കും സ്റ്റിറോയിഡും ചേർന്ന ഔഷധം കണ്ണിൽ പുരട്ടുന്നത് കണ്ണിലെ വീക്കം കുറയാനും മറ്റു രോഗാണുബാധ ഉണ്ടാകുന്നത് തടയാനും സഹായകമാണ്. കുതിരകൾക്ക് ഫെൻബെൻഡസോൾ അഞ്ചുദിവസം നല്കുന്നത് രോഗശമനത്തിനു പ്രയോജനപ്പെടും. രോഗം പരത്തുന്ന ഈച്ചകളെ നിയന്ത്രിക്കുകയാണ് രോഗനിയന്ത്രണമാർഗങ്ങളിൽ ഏറ്റവും പ്രധാനം.

പട്ടികളെയും പൂച്ചകളെയും തെലേസ്സിയ രോഗം ബാധിക്കാറുണ്ട്. തെലേസ്സിയ കാലിഫോർണിയെൻസിസ്, തെലേസ്സിയ കാല്ലിപ്പോഡ എന്നീ വിരകളാണ് ഇതിനു കാരണം. കന്നുകാലികളിലുണ്ടാകുന്ന അതേ രോഗലക്ഷണങ്ങൾ തന്നെയാണ് പട്ടിയിലും പൂച്ചയിലും പ്രകടമാകുന്നത്. പശ്ചിമ അമേരിക്കയിൽ മനുഷ്യരിലും ഈ രോഗബാധ കാണപ്പെട്ടിട്ടുണ്ട്. രോഗഹേതുവായ വിരയ്ക്ക് 7-19 മില്ലിമീറ്റർ നീളമുള്ളതായി കണ്ടെത്തി. ഇവ വളരെ വേഗത്തിൽ പാമ്പ് ചലിക്കുന്നതുപോലെ കണ്ണിനകത്ത് ചലിക്കുന്നത് കാണാൻ കഴിയും. 100 വിരകളെ വരെ കണ്ടിട്ടുള്ള അവസരങ്ങളുമുണ്ടായിട്ടുണ്ട്. ഈച്ചകൾ തന്നെയാണ് മനുഷ്യരിലും രോഗം പരത്തുന്നത്. അപൂർവമായി കണ്ണിന്റെ കാഴ്ചശക്തി നഷ്ടപ്പെടാൻ ഈ രോഗം ഇടയാക്കാറുണ്ട്.


</doc>
<doc id="125263" url="https://ml.wikipedia.org/wiki?curid=125263" title="അഗ്രാനുലോസൈറ്റോസിസ്">
അഗ്രാനുലോസൈറ്റോസിസ്

രക്തത്തിലെ ഗ്രാനുലോസൈറ്റ്സ് എന്ന ശ്വേതാണുക്കൾ നഷ്ടമായിത്തീരുന്ന അവസ്ഥയാണ് അഗ്രാനുലോസൈറ്റോസിസ്. രക്തത്തിൽ പ്രവേശിക്കുന്ന അണുക്കളെ ചെറുത്തുനിന്ന് രോഗം ബാധിക്കാതെ സൂക്ഷിക്കുന്നത് ഇവയാണ്. സൾഫൊണാമൈഡ്, അമിഡോപൈറിൻ, തയോയൂറാസിൽ, ആർസെനിക്, തോറിയം, റേഡിയം എന്നീ പദാർഥങ്ങളിലെ വിഷാംശം പ്ലാസ്മയിലെ ഗ്ലോബുലിൻ എന്ന പ്രോട്ടീൻ അംശത്തോടുചേർന്ന് ശരീരത്തിൽ ചുവന്ന തടിപ്പുണ്ടാക്കുന്നു. തുടർന്ന് രക്തത്തിലും മജ്ജയിലും ഗ്രാനുലോസൈറ്റ്സ് കുറയുകയും ചെയ്യും.
പെട്ടെന്നുള്ള പനി, തലവേദന, തൊണ്ടവേദന, വായ്പ്പുണ്ണ്, മലദ്വാരത്തിലും ഗർഭാശയത്തിലും തൊണ്ടയിലും തൊലി അടർന്നുപോവുക, മൂത്രത്തിൽ രക്തം കലർന്നിരിക്കുക, ത്വക്ക് ചുവന്ന് തടിച്ചുവരിക എന്നിവയാണ് ഇതിന്റെ ലക്ഷണങ്ങൾ. അഗ്രാനുലോസൈറ്റോസിസ് സ്ത്രീകളെയാണ് അധികവും ആവർത്തിച്ചു ബാധിക്കുന്നത്. പ്ലീഹ വലുതാകുന്നത് രോഗലക്ഷണമാണ്.

ഈ രോഗം ഔഷധങ്ങൾ ഉപയോഗിച്ചതുകൊണ്ടുണ്ടായതാണെങ്കിൽ ആ ഔഷധങ്ങൾ വർജ്ജിക്കുകയും, കോർടിസോൺ, കോർടിക്കോട്രോപ്പിൻ, പെനിസിലിൻ എന്നീ മരുന്നുകൾ ഉപയോഗിക്കുകയും ചെയ്യുന്നത് രോഗശമനത്തിന് ഉതകും. പൊട്ടാസിയം ക്ലോറൈഡ് ലോഷൻ കൊണ്ട് വ്രണങ്ങൾ വൃത്തിയാക്കണം. തുടർച്ചയായിവരുന്ന അഗ്രാനുലോസൈറ്റോസിസിന് പ്ലീഹ നീക്കം ചെയ്യുകയാണ് പ്രതിവിധി. രക്തം കുത്തിവയ്ക്കുന്നതും സഹായകമാണ്.


</doc>
<doc id="125265" url="https://ml.wikipedia.org/wiki?curid=125265" title="അഘ്രാണത">
അഘ്രാണത

ഘ്രാണശക്തി അഥവാ മണം തിരിച്ചറിയാണുള്ള കഴിവ് നഷ്ടപ്പെടുന്ന അവസ്ഥയാണ് അഘ്രാണത (Anosmia). ഇത് പല കാരണങ്ങളാൽ ഉണ്ടാകാം. മൂക്കിനുള്ളിലെ ശ്ലേഷ്മസ്തരങ്ങളിൽ നിന്നുദ്ഭവിക്കുന്ന ഘ്രാണനാഡികൾ കേടുവന്നാൽ ഘ്രാണശക്തി നഷ്ടപ്പെടാവുന്നതാണ്. മൂക്കിനുള്ളിൽ മാംസം വളരുന്നതുകൊണ്ടോ, പീനസമുണ്ടാകുന്നതിനാലോ ആണ് ഘ്രാണനാഡികൾ കേടാകുന്നത്. നാസാരന്ധ്രങ്ങൾക്കു ക്ഷതമേൽക്കുന്നതും അഘ്രാണതയ്ക്കു കാരണമാകും. വീഴ്ചകളോ ഊക്കേറിയ പ്രഹരങ്ങളോ മൂലം ഈ ക്ഷതങ്ങളുണ്ടാകാം. തലച്ചോറിനുള്ളിലെ ഘ്രാണ കേന്ദ്രങ്ങൾക്ക് കേടുവരുന്നതുനിമിത്തവും ഘ്രാണശക്തി നഷ്ടപ്പെടാം.

ചില വസ്തുക്കളുടെ ഗന്ധംമാത്രം അറിയുകയും മറ്റു ചിലവയുടേത് അറിയാതിരിക്കുകയും ചെയ്യുന്ന അവസ്ഥയും അഘ്രാണത തന്നെ. ചില പുഷ്പങ്ങളുടെ ഗന്ധം തിരിച്ചറിയാനുള്ള കഴിവില്ലായ്മ ഭാഗിക-അഘ്രാണത എന്നറിയപ്പെടുന്നു. ജീനുകളുടെ വ്യത്യാസത്താൽ ഉണ്ടാകുന്ന അഘ്രാണതയെക്കുറിച്ചും ഭാഗിക-അഘ്രാണതയെക്കുറിച്ചും പൂർണവിവരങ്ങൾ അറിവായിട്ടില്ല.



</doc>
<doc id="125267" url="https://ml.wikipedia.org/wiki?curid=125267" title="അജീർണം">
അജീർണം

ആഹാരപദാർഥങ്ങൾ ദഹിക്കാതിരിക്കുന്ന അവസ്ഥയാണ് അജീർണം(Indigestion) അഥവാ ദഹനക്കേട്‌. ചില ഭക്ഷണപദാർഥങ്ങളിൽ ഗ്ലൂട്ടൺ എന്ന വസ്തുവിന്റെ സാന്നിധ്യം, ഭക്ഷണസാധനങ്ങളിലെ അണ്വാക്രമം, ആഗ്നേയശോഥം, കുടലിലെ ക്ഷയം, അന്നപഥത്തിലെ അർബുദം, രോഗങ്ങൾ, വട്ടപ്പുഴു, കൊക്കപ്പുഴു, നാടവിര എന്നീ പരോപജീവികൾ എന്നിവ അജീർണത്തിനു കാരണമാകുന്നു. വികാരപരമായ കാരണങ്ങളും അജീർണത്തിന് നിദാനമാകാം. ഗാസ്ട്രോ എന്ററോസ്റ്റമി, ഗാസ്ട്രെക്ടമി എന്നീ ശസ്ത്രക്രിയകൾക്കു ശേഷവും അജീർണമുണ്ടാകാം. ഈ ശസ്ത്രക്രിയകൾമൂലം പചനനാളത്തിന്റെ ദൈർഘ്യത്തിൽ കുറവു സംഭവിക്കുന്നു. തത്ഫലമായി ആഹാരപദാർഥങ്ങൾ വേഗം കടന്നുപോവുകയും പചനം പൂർണമാകാതിരിക്കയും ചെയ്യുന്നതിനാലാണ് അജീർണം ഉണ്ടാകുന്നത്. ജീവകം ബി കോംപ്ലക്സിന്റെ അഭാവം ഒരളവിൽ അജീർണത്തിനു കാരണമാകാം.

വയറിളക്കം മൂലമുണ്ടാകാവുന്ന നിർജലീയാവസ്ഥ, പനി, വികാരക്ഷോഭം, ടോക്സീമിയ എന്നീ കാരണങ്ങൾ കൊണ്ട് വായിൽ ഉമിനീരു കുറയുന്നു. ഉമിനീർ ഗ്രന്ഥികളിലുണ്ടാകുന്ന അസുഖങ്ങൾ മൂലവും ഇതുണ്ടാകാം. തൻമൂലം രുചിയില്ലായ്മയും ആഹാരം നന്നായി ചവച്ചരയ്ക്കുന്നതിന് പ്രയാസവും നേരിടുന്നു. പല്ലുകൾ ആരോഗ്യമില്ലാത്തതായിരുന്നാലും ചവയ്ക്കുന്നതിനു പ്രയാസം ഉണ്ടാകാം. ആഹാരം നന്നായി ചവച്ചരയ്ക്കപ്പെടാതെയിരുന്നാൽ അജീർണം ഉണ്ടാകാവുന്നതാണ്.

അരുചി, നെഞ്ചെരിച്ചിൽ, കൂടെക്കൂടെയുള്ള ഛർദി, ഉദരത്തിൽ വേദന, ഭാരം, എരിച്ചിൽ, കൂടെക്കൂടെയുള്ള വിരേചനം എന്നിവ പ്രധാന രോഗലക്ഷണങ്ങളാണ്. കുട്ടികളിൽ കണ്ടുവരുന്ന സീലിയാക്രോഗം, നോൺ ട്രോപ്പിക്കൽ സ്പ്രൂ, ട്രോപ്പിക്കൽ സ്പ്രൂ, ആമാശയത്തിലെ കാർബോഹൈഡ്രേറ്റ് അഗ്നിമാന്ദ്യം എന്നിവയാണ് അജീർണത്തിന്റെ വകഭേദങ്ങൾ.

കുട്ടികളിലുണ്ടാകുന്ന ഒരുതരം അജീർണമാണ് സീലിയാക്രോഗം. ഈ രോഗത്തിന്റെ അടിസ്ഥാനകാരണങ്ങൾ വ്യക്തമല്ല. ചില ധാന്യമാവുകളിൽ (ഉദാ. ഗോതമ്പുമാവ്) അടങ്ങിയിട്ടുള്ള ഗ്ലൂട്ടൺ എന്ന ഭക്ഷ്യവസ്തു കൊഴുപ്പിന്റെ അവശോഷണം തടസ്സപ്പെടുത്തുന്നതാണ് ഈ രോഗത്തിന്റെ കാരണമെന്ന് ഗവേഷണങ്ങൾ തെളിയിക്കുന്നു. പാരമ്പര്യവുമായി ഈ രോഗത്തിനു ബന്ധമില്ല. ആൺകുട്ടികളെക്കാൾ പെൺകുട്ടികളെയാണ് ഈ രോഗം അധികമായി ബാധിക്കുന്നത്. ആഹാരം ദഹിക്കാതെവരുന്നതുകൊണ്ട് മലം ധാരാളം ഉണ്ടായിരിക്കും. മലത്തിനു വെളുപ്പുനിറവും ദുർഗന്ധവും കാണും. വിഘടിക്കപ്പെട്ട കൊഴുപ്പ് മലത്തിലെ ഒരു പ്രധാന അംശമാണ്. സാധാരണ 25 ശതമാനം കൊഴുപ്പിൽ കൂടുതൽ മലത്തിൽ കാണാറില്ല; എന്നാൽ സീലിയാക്രോഗമുള്ളവരുടെ മലത്തിൽ 40 ശതമാനം മുതൽ 60 ശതമാനം വരെ കൊഴുപ്പ് അടങ്ങിയിരിക്കും. ആഹാരം ദഹിക്കാതിരിക്കുന്നതുകൊണ്ട് ശരീരത്തിനു തൂക്കം കുറയുകയും ജീവകങ്ങൾ, ധാതുലവണങ്ങൾ എന്നിവയുടെ കുറവുകൊണ്ടുണ്ടാകുന്ന റിക്കറ്റ്സ്, സ്കർവി, നീർവീക്കം, ടെറ്റനി, അനീമിയ തുടങ്ങിയ രോഗങ്ങൾ പ്രത്യക്ഷപ്പെടുകയും ചെയ്യുന്നു. കുട്ടികളുടെ വയറുന്തിയും പൃഷ്ഠം മെലിഞ്ഞും വരും. വളർച്ച ആകെ മുരടിച്ചുപോകുന്നു. മനോവൈകല്യങ്ങളും സാധാരണമാണ്.

ഗ്ലൂട്ടൺ ഇല്ലാത്ത ആഹാരം നല്കുന്നതുകൊണ്ട് വളരെ വേഗം ഫലം കണ്ടുതുടങ്ങും. വേഗത്തിൽ ദഹിക്കത്തക്കവണ്ണമുള്ള പ്രോട്ടീൻഭക്ഷണം നല്കിയും അയൺ, ജീവകം സി,ഡി, ബി-കോംപ്ലെക്സ് എന്നിവ കൊടുത്തും രോഗം ഭേദപ്പെടുത്താവുന്നതാണ്.

ആഹാരപദാർഥങ്ങളിലെ ഗ്ലൂട്ടണോടുള്ള അസഹിഷ്ണുത മൂലമുണ്ടാകുന്ന അജീർണമാണ് നോൺ ട്രോപ്പിക്കൽ സ്പ്രൂ. ആഹാരത്തിലെ കൊഴുപ്പ് ദഹിക്കാതെവരുന്നതുമൂലമുണ്ടാകുന്ന അജീർണമാണ് ട്രോപ്പിക്കൽ സ്പ്രൂ.

വൻകുടലിൽവച്ച് സ്റ്റാർച്ച് കിണ്വനം ചെയ്യപ്പെടുന്നതുമൂലം ഉണ്ടാകുന്ന കാർബൺ ഡൈഓക്സൈഡാണ് രോഗകാരണം.

സാധാരണ അവസ്ഥയിൽ സ്റ്റാർച്ച് ചെറുകുടലിന്റെ ആദ്യഭാഗത്തുവച്ചുതന്നെ ദഹിക്കുന്നു. എന്നാൽ ഭക്ഷ്യവിഷബാധ, മാനസികാസ്വാസ്ഥ്യം, ആമാശയരോഗങ്ങൾ എന്നിവയുള്ളപ്പോൾ ആഹാരം വളരെവേഗം ആമാശയം, ചെറുകുടൽ എന്നിവയിലൂടെ ചെറുകുടലിന്റെ അവസാനഭാഗത്തുള്ള ഇലിയത്തിലും വൻകുടലിന്റെ തുടക്കത്തിലുള്ള സീക്കത്തിലും എത്തുന്നു. ഈ വേഗതയിൽ സ്വതന്ത്രമായ സ്റ്റാർച്ച് മാത്രമേ ദഹിക്കപ്പെടുകയുള്ളൂ. എന്നാൽ കോശങ്ങളിലടങ്ങിയിരിക്കുന്ന സ്റ്റാർച്ച് ദഹിക്കപ്പെടാതെ കടന്ന് ഇലിയത്തിൽ വരുമ്പോൾ അവിടെയുള്ള പാൻക്രിയാറ്റിക് അമിലോപ്സിൻ കോശഭിത്തിയിലൂടെ കടന്ന് സ്റ്റാർച്ചിനെ പഞ്ചസാരയാക്കി മാറ്റുന്നു. ഈ പഞ്ചസാര അവശോഷണം ചെയ്യപ്പെടുന്നതിനുമുമ്പ് സീക്കത്തിലുള്ള ബാക്റ്റീരിയ അതിൽ പ്രവർത്തിക്കുന്നതുമൂലം കിണ്വനം നടക്കുകയും കാർബൺ ഡൈഓക്സൈഡ്, അസറ്റിക് അമ്ലം, ബ്യൂട്ടിറിക് അമ്ലം എന്നിവ ഉണ്ടാകുകയും ചെയ്യുന്നു.

ചെറുകുടലിലും മറ്റും വായുസമ്മർദം ഉണ്ടാകുന്നതുകൊണ്ട് പൊക്കിളിനു ചുറ്റും വേദന, വയറുപെരുക്കം, അടിവയറ്റിൽ വേദന, വായുക്ഷോഭം, അസ്വാസ്ഥ്യം എന്നിവ ഉണ്ടാകുന്നു. വയറ്റിൽ ഇരപ്പും വേദനയും തോന്നുന്നതുകൊണ്ട് രോഗിക്ക് ഉറങ്ങാൻ സാധിക്കുകയില്ല. വായുസമ്മർദം, ശ്ലേഷ്മസ്തരത്തിലുള്ള ആസിഡിന്റെ പ്രവർത്തനം എന്നിവകൊണ്ട് ആമാശയത്തിലും കുടലിലും 'കോച്ചിവലിച്ചിൽ' അനുഭവപ്പെടുന്നു. ദുർഗന്ധമില്ലാത്ത വായു വയറ്റിൽനിന്നു ധാരാളമായി പോയിക്കഴിയുമ്പോൾ രോഗിക്ക് ആശ്വാസം തോന്നുന്നു.

കിഴങ്ങുവർഗങ്ങൾ (ഉരുളക്കിഴങ്ങ്, മരച്ചീനി, കാരറ്റ്, ബീറ്റ്റൂട്ട്), പയറുവർഗങ്ങൾ, ധാന്യങ്ങൾ മുതലായ സ്റ്റാർച്ച് അധികമുളള ഭക്ഷ്യവസ്തുക്കൾ ഉപയോഗിക്കാതിരിക്കുന്നതുകൊണ്ട് ഈ അഗ്നിമാന്ദ്യം മാറുന്നതാണ്.

നാഡീപരമായ കാരണങ്ങളാലുണ്ടാകുന്ന അജീർണം യൌവനാരംഭം മുതലാണാരംഭിക്കുക. മാനസികവിക്ഷോഭം, ജീവിതപ്രശ്നങ്ങളുടെ രൂക്ഷത, മനസ്സിനിണങ്ങാത്ത ആഹാരപദാർഥങ്ങൾ കഴിക്കുക എന്നിവ മൂലമാണ് ഇതുണ്ടാകുന്നത്.

രോഗിക്ക് ക്ഷീണവും വിളർച്ചയും വിശപ്പില്ലായ്മയും ഉണ്ടാകുന്നു. രോഗപ്രതിരോധശക്തി നഷ്ടപ്പെടുകയും രക്തം കുറയുകയും ചെയ്യും. ശോണാണുക്കൾ ചെറുതായിവരുന്ന മൈക്രോസൈറ്റിക് അനീമിയ ബാധിക്കുന്നു. എല്ലുകൾക്ക് ശക്തി നല്കുന്ന കാൽസ്യം, ഫോസ്ഫറസ് എന്നിവ രക്തത്തിൽ കുറയുന്നു. തുടർന്ന് അസ്ഥികളുടെ വളർച്ച കുറയുന്നു. അവ വളയാനും ഒടിയാനും ഇടയാകുകയും ചെയ്യും. ജീവകം-എ കുറയുന്നതിനാൽ രോഗപ്രതിരോധശക്തി കുറയുകയും ത്വക്കിന്റെയും കണ്ണിന്റെയും ആരോഗ്യം നശിക്കുകയും ചെയ്യും. തൊലിയിൽ അവിടവിടെ വിള്ളലുകളും പഴുപ്പും ഉണ്ടാകുന്നു. കണ്ണിന്റെ കൃഷ്ണമണിയുടെ ഇരുവശങ്ങളിലായി വെള്ളയിൽ വെളുത്ത ശല്ക്കങ്ങൾ വളരുന്നു. രാത്രി കാഴ്ച കുറഞ്ഞുവരും. ജീവകം-എ കുത്തിവയ്ക്കാത്തപക്ഷം കണ്ണിന്റെ കാഴ്ച നഷ്ടപ്പെട്ടുപോകും. ജീവകം-സി രക്തത്തിൽ കുറയുന്നതിനാൽ മോണവീക്കവും പല്ലിൽനിന്നു ചോരപൊടിയലും ഉണ്ടാകുന്നു. കാൽസ്യത്തിന്റെ കുറവുമൂലം മാംസപേശികളിലൊരു നിഷ്ക്രിയത്വം സംഭവിക്കുന്നു. ഇതിന് ടെറ്റനി എന്നാണ് പറയുക. ബി-കോംപ്ളെക്സ് കുറയുന്നതിനാൽ വായ്പ്പുണ്ണും നാക്കിലും ചുണ്ടിലും മലദ്വാരത്തിലും തൊലിപോയി വിള്ളലുകളും ഉണ്ടാകുന്നു. ഇതുമൂലം ശ്ലേഷ്മസ്തരത്തിൽ വ്രണം ഉണ്ടാകുന്നു. ഹൃദയമിടിപ്പിന് അതാളതയുണ്ടാകും.

പ്രായമായവരിൽ അജീർണം ബാധിക്കുമ്പോൾ മേല്പറഞ്ഞ മിക്ക ലക്ഷണങ്ങളും കാണാം; പ്രധാനമായും വിളർച്ചയും കൈകാൽമരവിപ്പും. എക്സ്-റേ പരിശോധനയിൽ വൻകുടൽ തടിച്ചു വീർത്തിരിക്കുന്നതായും ചെറുകുടലിന്റെ ആദ്യഭാഗം വളഞ്ഞുപുളഞ്ഞിരിക്കുന്നതായും കാണാൻ കഴിയും.

ആഗ്നേയശോഥം മൂലമുണ്ടാകുന്ന അജീർണം തടയാൻ ആന്റിബയോട്ടിക്സ് കൊടുക്കുന്നത് നല്ലതാണ്. ഗാസ്ട്രോ എന്ററോസ്റ്റമി, ഗാസ്റ്റെക്റ്റമി എന്നീ ശസ്ത്രക്രിയകൾ കഴിഞ്ഞശേഷമുണ്ടാകുന്ന അജീർണം തടയാൻ ഭക്ഷണം ക്രമപ്പെടുത്തുകയും അന്റാസിഡ് ഔഷധങ്ങൾ കൊടുക്കുകയും വേണം. ഗ്ലൂട്ടൺ എന്ന അംശംമൂലമാണ് അജീർണമെങ്കിൽ ഗ്ളൂട്ടൺ ഇല്ലാത്ത ആഹാരങ്ങൾ കൊടുക്കാം. വേഗം ആഗിരണം ചെയ്യപ്പെടുന്ന പ്രോട്ടീൻ ആഹാരങ്ങൾ, വിറ്റാമിൻ-സി, ഡി, അയൺ ടാബ്ലറ്റ് എന്നിവയും കൊടുക്കാവുന്നതാണ്. അനീമിയ ക്രമാതീതമായി ബാധിച്ചിരിക്കുന്നതിനാൽ ധമനിവഴി രക്തം കുത്തിവയ്ക്കാവുന്നതാണ്.


</doc>
<doc id="125269" url="https://ml.wikipedia.org/wiki?curid=125269" title="അതാളത">
അതാളത

മിനിട്ടിൽ 70 എന്ന സാധാരണതോതിൽ നിന്നും ഭിന്നമായി ഹൃദയസ്പന്ദങ്ങളുണ്ടാകുന്ന അവസ്ഥയാണ് അതാളത (Cardiac dysrhythmia) എന്ന് പറയുന്നത്. ഹൃദയസ്പന്ദങ്ങളുടെ പ്രഭവസ്ഥാനമായ സിനു-ഓറിക്കുലാർ നോഡിൽ നിന്നും 70-ഉം ഓറിക്കിളും വെൻട്രിക്കിളും സംയോജിക്കുന്നിടത്തു നിന്ന് 60-ഉം വെൻട്രിക്കിളിൽനിന്ന് 40-ഉം വീതമാണ് ഇടിപ്പ് ഉണ്ടാകുന്നതെങ്കിലും സിനു-ഓറിക്കുലാർ നോഡ് മറ്റു രണ്ടിനങ്ങളെയും അതിക്രമിക്കുന്നതിനാലാണ് മിനിട്ടിൽ 70 സ്പന്ദങ്ങൾ ഉണ്ടാകുന്നത്. ചേതനാ - അനുചേതനാ നാഡീവ്യൂഹങ്ങൾ ഹൃദയമിടിപ്പിനെ സന്തുലിതാവസ്ഥയിൽ നിലനിർത്താൻ സഹായിക്കുന്നു. ഈ പദ്ധതിയിലെ ക്രമക്കേടാണ് അതാളത.

കഠിനാധ്വാനം, വികാരാധീനത, ചായ, കാപ്പി മുതലായവയുടെ അമിതമായ ഉപയോഗം, ദഹനക്കേട്, ഹൃദയവീക്കം തുടങ്ങിയ ഹൃദ്രോഗങ്ങൾ, അനീമിയ, തൈറോടോക്സിക്കോസിസ് തുടങ്ങിയ രോഗങ്ങൾ എന്നിവ അതാളതയുടെ മുഖ്യകാരണങ്ങളാണ്.

ഹൃദയസ്പന്ദങ്ങളുടെ നിരക്കും അവ ആരംഭിക്കുന്ന സ്ഥാനവും അനുസരിച്ച് അതാളതകൾ വിവിധതരത്തിലുണ്ട്. സൈനസ്ബ്രാഡികാർഡിയ എന്ന ഇനത്തിൽ 70-നും 45-നും ഇടയിൽ ഹൃദയമിടിപ്പുണ്ടാകുന്നു. ഇത് പ്രമേഹം, ടൈഫോയ്ഡ് തുടങ്ങിയ രോഗങ്ങൾ മൂർധന്യാവസ്ഥ വിട്ടു ഭേദമാകുമ്പോഴും ഹൈപോതൈറോയിഡിസം എന്ന രോഗം ബാധിക്കുമ്പോഴും സാധാരണയാണ്. കൂടാതെ ആരോഗ്യമുള്ള ചില കായികാഭ്യാസികളിലും ഇതുണ്ടാകുന്നു. സൈനസ് ടാക്കികാർഡിയയിൽ 70-നും 150-നുംഇടയ്ക്കു സ്പന്ദനം അനുഭവപ്പെടും. ഓറിക്കിളിലോ വെൻട്രിക്കിളിലോ ഓറിക്കുലോ-വെൻട്രിക്കുലാർ നോഡിലോ ആദ്യമായി അകാലമിടിപ്പുകൾ ഉണ്ടാകുന്നതാണ് എക്സ്ട്രാ ഡിസ്റ്റോലികൾ. മറ്റൊരിനമായ ഓറിക്കുലാർ ടാക്കികാർഡിയ, ഓറിക്കിളിലെവിടെയെങ്കിലും തുടങ്ങി 150-നും 250-നുമിടയ്ക്ക് ഇടിപ്പുകളുണ്ടാക്കുന്ന അവസ്ഥയാണ്. ഓറിക്കുലാർ ഫിബ്രില്ലേഷൻ എന്നയിനത്തിൽ 400-നും 600-നുമിടയ്ക്ക് ഓറിക്കിളിൽകൂടി കടന്നുപോകുന്ന സ്പന്ദങ്ങൾ ഉണ്ടാകുന്നു. വെൻട്രിക്കിളിൽനിന്നും 150-നും 300-നും ഇടയ്ക്ക് സ്പന്ദങ്ങളുണ്ടാകുന്ന അവസ്ഥയാണ് വെൻട്രിക്കുലാർ ടാക്കികാർഡിയ. ഓറിക്കിളിൽ തുടങ്ങുന്ന ഇടിപ്പുകൾ വെൻട്രിക്കിളിലേക്കു പകരാതിരിക്കുന്ന അവസ്ഥയ്ക്ക് [[ഓറിക്കുലോ-വെൻട്രിക്കുലാർ ബ്ലോക്ക്] എന്നു പറയുന്നു.

ഓറിക്കുലാർ ടാക്കികാർഡിയ സ്ത്രീ പുരുഷഭേദമെന്യേ, ഏതു പ്രായത്തിലും പ്രത്യേകിച്ച് ഹൃദ്രോഗമുള്ളവർക്ക് ഉണ്ടാകാം. ഹൃദയമിടിപ്പിന്റെ ശക്തി കാരണം കിടക്കകൂടി ചലിക്കുന്നതായി രോഗിക്കു തോന്നാം. 

[[Category:ഹൃദ്രോഗങ്ങൾ]]
[[വർഗ്ഗം:അതാളത]]

</doc>
<doc id="125271" url="https://ml.wikipedia.org/wiki?curid=125271" title="വളംകടി">
വളംകടി

കാൽ വിരലുകൾക്കിടയിൽ ഉണ്ടാകുന്ന ഒരു ഫംഗസ് അണുബാധയാണ് അത്ലറ്റ്സ് ഫുട്ട് (Athlete's foot). വൈദ്യശാസ്ത്രത്തിൽ ടീനിയ പീഡിസ് എന്ന പേരിൽ അറിയപ്പെടുന്ന ഈ രോഗം ഉളവാക്കുന്നത് ഡെർമാറ്റോഫൈറ്റിനത്തിൽപ്പെടുന്ന ഒരു ഫംഗസാണ്. കാൽ വിരലുകൾക്കിടയിൽ ചൊറിച്ചിലനുഭവപ്പെടുകയും കുമിളകളുണ്ടാകുകയും ചെയ്യുന്നു. പാദത്തിലെ നാലാമത്തെയും അഞ്ചാമത്തെയും വിരലുകൾക്കിടയിലാണ് സാധാരണയായി രോഗം പ്രത്യക്ഷപ്പെടുന്നത്. രോഗം നീണ്ടുനില്ക്കുന്ന അവസ്ഥയിൽ കാൽവെള്ളയിലേക്കും നഖങ്ങളിലേക്കും അണുബാധ വ്യാപിക്കാറുണ്ട്. ത്വക്ക് വരണ്ടുണങ്ങി ശല്ക്കങ്ങളായി മാറാനും ഇടയുണ്ട്. വിണ്ടുകീറിയ ത്വക്കിലൂടെ ബാക്ടീരിയൽ അണുബാധയുണ്ടായി ചിലപ്പോൾ രോഗം സങ്കീർണവസ്ഥയിലാകുന്നു.

ഈർപ്പമുള്ള ത്വക്കിലാണ് രോഗകാരകമായ ഫംഗസ് വളരുന്നത്. ഷൂസും സോക്സും മറ്റും ധരിക്കുന്നതുമൂലം കാലുകൾ വിയർത്ത് ഈർപ്പത്തോടെ ദീർഘസമയം ഇരിക്കുന്നത് ഫംഗസ് ബാധയുണ്ടാകാൻ കാരണമായിത്തീരുന്നു. നീന്തൽകുളങ്ങളും പൊതുകുളിമുറികളും മറ്റും നഗ്നപാദരായി ഉപയോഗിക്കുന്നത് രോഗം പടരാനിടയാക്കുന്നു. കാലുകൾ വൃത്തിയായും ഈർപ്പമില്ലാതെയും സൂക്ഷിക്കുകയും അണുനാശക ഔഷധങ്ങൾ ഉപയോഗിക്കുകയും ചെയ്ത് രോഗം നിയന്ത്രിക്കാം. 

മലയാളത്തിൽ ഇതിനെ കടി വളം കടി എന്ന് പറയുന്നു .ഇതിനുള്ള ചികിത്സയെ രണ്ടായി തിരിക്കാം .


</doc>
<doc id="125275" url="https://ml.wikipedia.org/wiki?curid=125275" title="അഥീറോസ്ക്ളിറോസിസ്">
അഥീറോസ്ക്ളിറോസിസ്

രക്തധമനികൾ ദൃഡീകരിക്കുകയും കൊഴുപ്പടിഞ്ഞ് ചുരുങ്ങുകയും ചെയ്യുന്ന അവസ്ഥയാണ് അഥീറോസ്ക്ളിറോസിസ്. പശ അഥവാ കൊഴുപ്പ് എന്ന് അർഥം വരുന്ന 'അഥീറോ', കാഠിന്യം എന്ന് അർഥം വരുന്ന 'സ്ക്ളീറോ' എന്നീ രണ്ട് ഗ്രീക് പദങ്ങളിൽ നിന്നാണ് അഥീറോസ്ക്ളീറോസിസ് എന്ന പദം നിഷ്പന്നമായിട്ടുള്ളത്.

അഥീറോസ്ക്ളീറോസിസിൽ രക്തധമനികളുടെ ആന്തരിക ഭിത്തിയിൽ കൊളസ്റ്റിറോൾ, ട്രൈഗ്ലിസറൈഡുകൾ തുടങ്ങിയ കൊഴുപ്പു പദാർഥങ്ങളും കോശാവശിഷ്ടങ്ങളും കാൽസിയവും പ്ലേറ്റ്ലറ്റുകളും ഫൈബ്രിനും അടിഞ്ഞുകൂടി ഒരു പ്ലാക്ക് രൂപീകരിക്കുന്നു. ഈ പ്ലാക്ക്, ധമനിയിലൂടെയുള്ള രക്തപ്രവാഹത്തിനു ഭാഗികമായോ പൂർണമായോ തടസ്സം സൃഷ്ടിക്കുന്നു. കൂടാതെ ഈ പ്ലാക്കിലേക്ക് രക്തം പ്രവഹിക്കുവാനും പ്ലാക്കിന്റെ പ്രതലത്തിൽ രക്തക്കട്ടകൾ (ത്രോംബസുകൾ) ഉണ്ടാകുവാനും ഉള്ള സാധ്യതയും ഉണ്ട്.

തീരെ ചെറിയ ധമനികൾ സാധാരണ സ്ക്ളീറോസിസിനു വിധേയമാകാറില്ല. ഇടത്തരം വലിപ്പമുള്ളതും വളരെ വലുതുമായ ധമനികളിലാണ് കൊഴുപ്പ് അടിഞ്ഞുകൂടുന്നത്. അഥീറോസ്ക്ളീറോസിസ് ഹൃദയധമനിയെ ബാധിക്കുമ്പോൾ ഹൃദയത്തിലേക്കുള്ള രക്തപ്രവാഹം കുറയുന്നു. തത്ഫലമായി ഹൃദയപേശികളിലെ ഓക്സിജൻ ലഭ്യത കുറയുന്നു. ഇത് ഹൃദയാഘാതത്തിലേക്ക് നയിക്കാം. ഇതേ വിധത്തിൽ മസ്തിഷ്കത്തിലേക്കുള്ള ഓക്സിജൻ തടസ്സപ്പെടുന്നത് മസ്തിഷ്കാഘാതത്തിനും കൈകാലുകളിലേക്കുള്ള ഓക്സിജൻ തടസ്സപ്പെടുന്നത് ഗാൻഗ്രീനിനും കാരണമാകുന്നു.

സാവധാനത്തിൽ വർധിതമാകുന്ന ഒരു രോഗമാണ് അഥീറോസ്ക്ളീറോസിസ്. പലപ്പോഴും ബാല്യത്തിൽ തന്നെ ആരംഭിക്കുന്ന ഈ രോഗം മുപ്പതുകളിൽ എത്തുന്നതോടെ പെട്ടെന്ന് വർധിക്കുന്നു. എന്നാൽ ചിലരിൽ വാർധക്യകാലം വരെ ഈ രോഗം അപകടകരമായ അവസ്ഥയിലേക്ക് പരിണമിക്കാതിരിക്കാറുമുണ്ട്.

അഥീറോസ്ക്ളീറോസിസ് സംജാതമാകുന്നതിനുള്ള കാരണം വ്യക്തമായി അറിവായിട്ടില്ല. ധമനികളുടെ ആന്തരഭിത്തിയായ എൻഡോതീലിയത്തിനുണ്ടാകുന്ന ക്ഷതമാണ് ഇതിലേക്ക് നയിക്കുന്നതെന്നാണ് പല ശാസ്ത്രജ്ഞരും കരുതുന്നത്. രക്തത്തിലെ അമിത കൊളസ്ട്രോൾ, ഉയർന്ന രക്തസമ്മർദം, പുകവലി എന്നിവ എൻഡോതീലിയത്തിനു ക്ഷതമുണ്ടാക്കാൻ സാധ്യതയുള്ള ഘടകങ്ങളായി കരുതപ്പെടുന്നു.

രക്തത്തിൽ ഹോമോസിസ്റ്റീൻ-സൾഫർ അടങ്ങുന്ന ഒരു അമിനോ അമ്ലം വർദ്ധിക്കുന്നത് ധമനീഭിത്തിയുടെ ക്ഷതത്തിനു കാരണമാകാം എന്നു ചില സമീപകാല പഠനങ്ങൾ ചൂണ്ടിക്കാണിക്കുന്നു.

അഥീറോസ്ക്ളീറോസിസ് എന്ന രോഗത്തിനു യുക്തമായ പ്രതിവിധി ഇല്ലെങ്കിലും ധമനിയിലെ രക്തപ്രവാഹം കൂട്ടുകയോ അവയവങ്ങളുടെ ഓക്സിജൻ ചോദന കുറയ്ക്കുകയോ ചെയ്യുക വഴി രോഗലക്ഷണങ്ങൾ കുറയ്ക്കുന്ന ഔഷധങ്ങൾ (നൈട്രോഗ്ളിസറിൻ, ബീറ്റാ ബ്ലോക്കറുകൾ) ഇന്ന് ലഭ്യമാണ്. രക്തപ്രവാഹം മെച്ചപ്പെടുത്തുന്നതിന് ആൻജിയോപ്ലാസ്റ്റി, ബൈപാസ് ശസ്ത്രക്രിയ എന്നിവ സഹായകമാണ്. രോഗം കൂടുതൽ മോശമാകാതെ തടയുകയാണ് മറ്റൊരു പോംവഴി. പുകവലി നിർത്തുക; അമിത ഭാരം കുറയ്ക്കുക; ഭക്ഷണത്തിലെ കൊഴുപ്പ് കുറയ്ക്കുക; പ്രമേഹം, രക്തസമ്മർദം എന്നിവ നിയന്ത്രണ വിധേയമാക്കുക; കൃത്യമായി വ്യായാമം ചെയ്യുക തുടങ്ങിയ കാര്യങ്ങൾ പ്രാവർത്തികമാക്കാൻ രോഗി പ്രത്യേകം ശ്രദ്ധിക്കണം.


</doc>
<doc id="125279" url="https://ml.wikipedia.org/wiki?curid=125279" title="കാട്ടുജീരകം">
കാട്ടുജീരകം

ഒരു ചെറിയകുറ്റിച്ചെടിയാണ് കാട്ടുജീരകം. . കാട്ടുജീരകത്തെ സംസ്കൃതത്തിൽ സോമരാജി എന്നും ഹിന്ദിയിൽ ബൻ‌ജീര, സോമരാജ് എന്നും അറിയുന്നു. ശാസ്ത്രീയ നാമത്തിലുള്ള anthelminticum എന്ന വാക്കു് കൃമികളുടെ ചികിൽസക്കെന്നു സൂചിപ്പിക്കുന്നു.

നേരെ ഉയരത്തിൽ വളരുന്ന ഒരു കുറ്റിച്ചെടിയാണു്. തണ്ടും ഇലകളും രോമാവൃതമാണു്. ഇന്ത്യയിൽ 1500 മീറ്റർ‌ ഉയരം വരെയുള്ള സ്ഥലങ്ങളിൽ വളരുന്നു.

രസം :തിക്തം

ഗുണം :ലഘു

വീര്യം :ഉഷ്ണം

വിപാകം :കടു
വിത്ത്, ഇല, വേര്
ഉണങ്ങിയ, പഴക്കമില്ലാത്ത ഫലങ്ങളാണു് മരുന്നിനായി ഉപയോഗിക്കുന്നതു്. കൃമി നാശകമാണു്.




</doc>
<doc id="125280" url="https://ml.wikipedia.org/wiki?curid=125280" title="ഭർത്താവുദ്യോഗം">
ഭർത്താവുദ്യോഗം

സുരേഷ് വിനുവിന്റെ സംവിധാനത്തിൽ ജഗദീഷ്, സിദ്ദിഖ്, കൊച്ചിൻ ഹനീഫ, ആതിര എന്നിവർ പ്രധാനവേഷങ്ങളിൽ അഭിനയിച്ച് 2001-ൽ പുറത്തിറങ്ങിയ ഒരു മലയാളചലച്ചിത്രമാണ് ഭർത്താവുദ്യോഗം. പ്രതീക്ഷ എന്റർടൈൻ‌മെന്റ്സിന്റെ ബാനറിൽ കെ.കെ. ഇസ്മയിൽ വാഴക്കാല നിർമ്മിച്ച ഈ ചിത്രം പ്രതീക്ഷ വിതരണം ചെയ്തിരിക്കുന്നു. കഥ, തിരക്കഥ, സംഭാഷണം എന്നിവയെല്ലാം നിർവ്വഹിച്ചത് പി. സുരേഷ് കുമാർ ആണ്.

എസ്. രമേശൻ നായർ എഴുതിയ ഗാനങ്ങൾക്ക് സംഗീതസംവിധാനം നിർവ്വഹിച്ചത് എം. ജയചന്ദ്രൻ ആണ്. പശ്ചാത്തലസംഗീതം ചെയ്തിരിക്കുന്നത് രാജാമണി. 



</doc>
<doc id="125286" url="https://ml.wikipedia.org/wiki?curid=125286" title="കാർകോകിൽ">
കാർകോകിൽ

ഇന്ത്യയിലും പാകിസ്താനിലും കാണപ്പെടുന്ന ഒരു ഔഷധസസ്യമാണ് കാർകോകിൽ. അരിയാറിൽ പെട്ട ഒന്നാണു്.തവിട്ടു നിറം കലർന്ന കറുപ്പാണ്‌ അരിയുടെ നിറം.
കുടുംബം:Fabaceae
ശാസ്ത്രീയ നാമം :Psoralea corylifolia (Babchi)

രസം :തിക്തം, കടു

ഗുണം :സമം, തീക്ഷ്ണം

വീര്യം :ഉഷ്ണം

വിപാകം :കടു
വിത്ത്, ഇല
വെള്ളപ്പാണ്ട്, കൃമി എന്നിവയ്ക്കുള്ള മരുന്നാണ്. മൂത്രം വര്‌ദ്ധിപ്പിക്കും. വിയ‌ർ‌പ്പ് ഉണ്ടാക്കും. തേൾ വിഷത്തിനും പാമ്പിൻ വിഷത്തിനും ഫലപ്രദമാണു്.

വെള്ളപ്പാണ്ടു് അത്ഭുതകരമായി മാറ്റുമെന്നു് ഡോ. രാമൻ നമ്പൂതിരി പറയുന്നു.
50 ഗ്രാം കാർകോകിലരി 200 മില്ലി ലിറ്റർ‌ വെന്ത വെളിച്ചെണ്ണയിൽ ചുവക്കുന്ന വരെ വറുത്തരച്ചു് കാലത്തും വൈകീട്ടും പാണ്ടുള്ള സ്ഥലത്തു് പുരട്ടി ഓരോ മണിക്കൂർ വീതം വെയിൽ കൊള്ളിച്ച്, ശേഷം പുളിച്ച മോരുകൊണ്ടു് കഴുകുക.
ത്വക്കിൽ പൊള്ളൽ തോന്നുന്നുവെങ്കിൽ കുറച്ചു വെളിച്ചെണ്ണ കൂടി ചേർത്തു് നേർപ്പിച്ചു് ഉപയോഗിക്കണം.

http://en.wikipedia.org/wiki/Psoralea_corylifolia

അത്ഭുത ഔഷധച്ചെടികൾ- ഡോ. കെ. ആർ. രാമൻ നമ്പൂതിരി, എച്ച് ആന്റ് സി പബ്ലിഷിങ്ങ് ഹൗസ്


</doc>
<doc id="125299" url="https://ml.wikipedia.org/wiki?curid=125299" title="താന്നി">
താന്നി

ഇന്ത്യയിൽ പടിഞ്ഞാറു ഭാഗങ്ങളിലെ വരണ്ട പ്രദേശങ്ങളിൽ ഒഴികെ എല്ല്ലായിടത്തും സാധാരണ കാണുന്ന ഒരു വലിയ മരമാണു് താന്നി. (Terminalia bellirica) വളരെ ഉയരം വരെ ശാഖകളില്ലാതെ വളർ‌ന്ന് പിന്നീട് ശാഖകളുണ്ടാവുന്നു. മഞ്ഞുകാലത്തും വേനൽകാലത്തും ഇല കൊഴിക്കും. പൂക്കൾ ചെറുതും ഇളം പച്ച നിറമുള്ളതും ചീത്ത മണത്തോടു കൂടിയതുമാണു്. ഫലങ്ങൾ തവിട്ടു നിറമുള്ളതും നിറയെ രോമങ്ങളുള്ളവയുമാണു്. വഞ്ചികൾ ഉണ്ടാക്കാൻ ഇതിന്റെ തടി ഉപയോഗിക്കുന്നു. വിത്തിൽ നിന്നു കിട്ടുന്ന ടാനിൻ തോൽ ഊറക്കിടുന്നതിനും തോലും തുണിയും നിറം കൊടുക്കാനും മഷി ഉണ്ടാക്കാനും ഉപയോഗിക്കുന്നു.

ഫലം ഒഴികെയുള്ള ഭാഗങ്ങൾ ഉപയോഗിക്കുന്നു എന്ന് ഡോ. സി.ഐ. ജോളിയുടെ കേരളത്തിലെ ഔഷധ സസ്യങ്ങൾ എന്ന പുസ്തകത്തിൽ പറയുന്നു. 
ദഹനക്കുറവിനും വയറിളക്കത്തിനും ഫലം ഉപയോഗിക്കുന്നുവെന്ന് എസ്. കെ. ജെയിനിന്റെ മെഡിസിനൽ പ്ലാന്റ്സ് എന്ന പുസ്തകത്തിലും കാണുന്നു.ചുമ, ശാസം‌മുട്ട് ,എക്കിൾ എന്നിവയ്ക്കു നല്ലതാണ്. കണ്ണിനും മുടി വളരുവാനും നല്ലതാണ്. പൂവ് പ്രമേഹത്തിനും കായ് മൂത്രരോഗങ്ങൾക്കും നല്ലതാണ്. പകുതി പഴുത്ത കായ് വയറിളക്കുന്നതിനു് ഉപയോഗിക്കുന്നു . പഴുത്ത കായയ്ക്ക് വിപരീത ഫലമാണ്. ത്രിഫലയിലെ ഒരു ഘടകമാണ് താന്നി.
Baheda, Belliric Myrobalan, Bastard myrobalan, Beach almond, Bedda nut tree • Hindi: बहेड़ा bahera, बहुवीर्य bahuvirya, भूतवास bhutvaas, कल्क kalk, कर्षफल karshphal • Manipuri: bahera • Marathi: बेहडा behada, बिभीतक bibhītaka, कलिद्रुम kalidruma, वेहळा vehala • Tamil: தான்றி tanri • Malayalam: താന്നി thaanni • Telugu: భూతావాసము bhutavasamu, కర్షఫలము karshaphalamu, తాడి tadi, తాండ్రచెట్టు tandrachettu, విభీతకము vibhitakamu • Kannada: ತಾರೆಕಾಯಿ taarekaayi • Bengali: বহেড়া baheda • Oriya: bahada • Konkani: goting • Urdu: Bahera • Assamese: bauri • Gujarati: બહેડા baheda • Khasi: Dieng rinyn • Sanskrit: अक्षः akshah, बहुवीर्य bahuvirya, बिभीतकः bibhitakah, कर्षः karshah, विभीतकः vibhitakah • Nepali: बर्रो barro 

മരുഭൂമി ഒഴികെയുളള പ്രദേശങ്ങളിൽ സമുദ്രനിരപ്പിൽ നിന്നും ഏകദേശം 800-900 മീറ്റർ ഉയരമുള്ള പ്രദേശങ്ങളിൽ വരെ വളരുന്ന ഒരു സസ്യമാണിത്. ഇതിനെ ആയുർവേദ ഔഷധങ്ങളിലെ ഉപയോഗം കണക്കിലെടുത്ത് കാസഹര ഔഷധങ്ങളുടെ ഗണത്തിൽ ഉൾപ്പെടുത്തിയിരിക്കുന്നു.

ശരാശരി 25 മീറ്റർ വരെ ഉയരത്തിൽ വളരുന്ന ഒരു വൃക്ഷമാണിത്. ഏതാനും മീറ്റർ വരെ പൊക്കത്തിൽ ശാഖകളില്ലാതെ വളരുന്ന ഈ വൃക്ഷം മഞ്ഞുകാലത്തും വേനൽക്കാലത്തും ഇലപൊഴിക്കുന്ന പ്രകൃതമുള്ളതാണ്. 18-20 സെന്റീമീറ്റർ വരെ നീളവും 5-8 സെന്റീമീറ്റർ വരെ വീതിയിലും കാണപ്പെടുന്ന വലുതും അണ്ഡാകൃതിയിലുള്ളതുമായ ഇലകൾ സമ്മുഖമായോ ഉപസമ്മുഖമായോ വിന്യസിച്ചിരിക്കുന്നു. പത്രകക്ഷത്തിൽ നിന്നും ഉണ്ടാകുന്ന പുഷ്പങ്ങൾ വിളറിയ പച്ചനിറമുള്ളതും രൂക്ഷഗന്ധമുള്ളതുമാണ്. കുലകളായി ഉണ്ടാകുന്ന പൂക്കൾ ദ്വിലിംഗങ്ങളാണ്. നാളീ രൂപത്തിൽ കാണപ്പെടുന്ന ബാഹ്യദളപുടം ത്രികോണാകൃതിയിലുള്ള 5 പാളികളാൽ ആവരണം ചെയ്തിരിക്കുന്നു. ദളങ്ങൾ ഇല്ലാത്ത ഇവയ്ക്ക് രണ്ട് വലയങ്ങളിയായി 10 കേസരങ്ങൾ കാണപ്പെടുന്നു. ഒരു അറമാത്രമുള്ള അണ്ഡാശയത്തിൽ മാംസളവും തവിട്ടു നിറത്തിലുമുള്ള ഒരു ഫലം കാണപ്പെടുന്നു. രോമിലമായ ഫലത്തിന് ഏകദേശം 2-3 സെന്റീമീറ്റർ വ്യാസവും 3-5 സെന്റീമീറ്റർ നീളവും ഉണ്ടായിരിക്കും. ഫലം ഭക്ഷ്യയോഗ്യമാണ്. റോഡരികിൽ നിൽക്കുന്ന താന്നിമരങ്ങളിൽ നിന്നു വീഴുന്ന ഫലങ്ങൾ വാഹനങ്ങൾ പോകുമ്പോൾ പൊട്ടുന്നത് ധാരാളം ഉറുമ്പുകളെ ആകർഷിക്കുന്നത് കാണാം. വെയിലത്ത് ഉണങ്ങുന്ന കായകൾ മഴക്കാലത്തോടെ മിക്കതും മുളയ്ക്കുന്നു. ഈ തൈകൾ പറിച്ചുനട്ട് പുതിയ മരങ്ങൾ ഉണ്ടാക്കാവുന്നതാണ്.

രസം :കഷായം, തിക്തം

ഗുണം :രൂക്ഷം, ലഘു

വീര്യം :ശീതം

വിപാകം :മധുരം
ഫലം




</doc>
<doc id="125306" url="https://ml.wikipedia.org/wiki?curid=125306" title="ത്രികോൽപ്പക്കൊന്ന">
ത്രികോൽപ്പക്കൊന്ന

സംസ്കൃതത്തിൽ കാലപർണി, ത്രിപുടി എന്നും ഇംഗ്ലീഷിൽ turpeth എന്നും പേരു്.

രോമാവൃതമായ തണ്ടോടു കൂടിയ പടരുന്ന ചെടിയാണു്. ഇന്ത്യയിൽ എല്ലായിടത്തും 100 മീറ്റർ ഉയരം വരെയുള്ള സ്ഥലങ്ങളിൽ കാണുന്നു.അലങ്കാരചെടിയായും വളർത്താറുണ്ടു്.

രസം - ലഘു, തിക്തം, രൂക്ഷം
ഗുണം - കടു, തിക്തം
വീര്യം - ഉഷ്ണം

ഉണങ്ങിയ വേരാണു് ഔഷധത്തിനു് ഉപയോഗിക്കുന്നതു്. വെളുത്തവയുടെ വേരു മാത്രമെ ഉപയോഗിക്കുകയുള്ളു.വിരേചന ഔഷധമായും പനിക്കും ഉപയോഗിക്കുന്നു.


</doc>
<doc id="125309" url="https://ml.wikipedia.org/wiki?curid=125309" title="ഇന്ത്യൻ ഓയിൽ കോർപ്പറേഷൻ">
ഇന്ത്യൻ ഓയിൽ കോർപ്പറേഷൻ

ഇന്ത്യാഗവൺ‌മെന്റിന്റെ അധീനതയിലുള്ള ഒരു എണ്ണക്കമ്പനിയാണ്‌ ഇന്ത്യൻ ഓയിൽ കോർപ്പറേഷൻ. ഇന്ത്യയിലെ ഏറ്റവും വലിയ പൊതുമേഖലാ എണ്ണക്കമ്പനിയാണ്‌ ഇത്. ഇന്ത്യൻ ഓയിൽ കമ്പനിയും അതിന്റെ ഉപകമ്പനികളും ചേർന്ന് ഇന്ത്യൻ പെട്രോളിയം വിപണിയിൽ മൊത്തം 47% പങ്കാളിത്തമാണുള്ളത്.

ഇന്ത്യൻ ഓയിൽ 1959 - ലാണ്‌ ഇന്ത്യൻ ഓയിൽ കമ്പനി ലിമിറ്റഡ് എന്ന പേരിൽ തുടക്കം കുറിച്ചത്. ഈ കമ്പനിയെ ഇന്ത്യൻ റിഫൈനറീസ് ലിമിറ്റഡുമായി 1964 - ൽ ലയിപ്പിച്ചുകൊണ്ടാണ്‌ ഇന്ത്യൻ ഓയിൽ കോർപ്പറേഷനു തുടക്കം കുറിച്ചത്.

പെട്രോൾ, ഡീസൽ, എൽ.പി.ജി, ഓട്ടോ എൽ.പി.ജി, വിമാന ഇന്ധനം, ലൂബ്രിക്കന്റ്സ്, നാഫ്ത, ബിറ്റുമിൻ, പാരാഫിൻ, മണ്ണെണ്ണ തുടങ്ങിയവയാണ്‌ പ്രധാന ഉത്പന്നങ്ങൾ. അടുത്തകാലത്തായി കമ്പനി റോക്കറ്റുകളിൽ ഉപ‌യോഗിക്കുന്ന ക്രയോജനിക്ക് ഇന്ധനങ്ങളുടെ (എൽ.എൻ.ജി - ലിക്വിഫൈഡ് നാച്ചുറൽ ഗ്യാസ്) ഉത്പാദനവും തുടങ്ങി. 


</doc>
<doc id="125323" url="https://ml.wikipedia.org/wiki?curid=125323" title="നീല അമരി">
നീല അമരി

ലെഗൂമിനേസി കുടുംബത്തിൽപ്പെട്ട ഒരു അംഗമാണ്‌ നീല അമരി. ഇതിന്റെ ശാസ്ത്രീയനാമം "ഇൻഡിഗോഫെറ ടിൻക്ളോറിയ". സംസ്കൃതത്തിൽ നീല, നീലിനി, തുതല, ഗ്രാമിണി എന്നും ഇംഗ്ലീഷിൽ ഇൻ‌ഡിഗൊ പ്ലാന്റ‌` എന്നും വിളിക്കുന്നു. സമതല പ്രദേശങ്ങളിൽ സാധാരണ കാണുന്നു. രണ്ടു മീറ്റർ‌ വരെ ഉയരത്തിൽ വളരുന്നു.നീല കലർന്ന പച്ച നിറമാണ് ഇലകൾക്കു്. ഇൻഡിഗൊ നിറത്തിലുള്ള പ്രകൃതിദത്ത ചായം ഉണ്ടാക്കാൻ ഉപയോഗിക്കുന്നു. ഏഷ്യയാണ് നീല അമരിയുടെ ജന്മദേശം.

രസം : തിക്തം

ഗുണം: രൂക്ഷം, ലഘു

വീര്യം : ഉഷ്ണം

സമൂലം ഉപയോഗിക്കുന്നു.

വിഷ ഹരമാണു്. കേശീഗണത്തിൽ പെടുന്നു. സന്ധിവാതം, രക്തവാതം, ആമവാതം, തലചുറ്റൽ, മഞ്ഞപിത്തം എന്നിവയുടെ ചികിൽസക്കു് ഉപയോഗിക്കുന്നു.
നീലിഭൃംഗാദി എണ്ണ, നീലി തുളസ്യാദി തൈലം, ചെമ്പരുത്യാദികേരം തൈലം, നീലിദളാദി ഘൃതം, അസനേലാദി തൈലം എന്നിവയിലെ ഒരു ചേരുവയാണു്.

സുസ്ഥിര ഔഷധ കൃഷി-സംസ്ഥാന ഔഷധ സസ്യ ബോർഡ്
ഔഷധ സസ്യങ്ങൾ= ഡോ. നേശമണി, കേരള ഭാഷാ ഇൻസ്റ്റിറ്റൂട്ട്


</doc>
<doc id="125325" url="https://ml.wikipedia.org/wiki?curid=125325" title="അനാർത്തവം">
അനാർത്തവം

ആർത്തവത്തിന്റെ അഭാവമാണ് അനാർത്തവം. ഇത് രണ്ടുതരത്തിൽ ഉണ്ടാകാറുണ്ട്.

യൌവനാരംഭത്തിനു മുമ്പും (അതായത് കുട്ടിക്കാലത്ത്) ഗർഭകാലത്തും പാലൂട്ടുകാലത്തും ആർത്തവവിരാമത്തിനു ശേഷവും ഉണ്ടാകുന്ന അനാർത്തവം. ഇതിന്റെ കാരണങ്ങൾ ശരീരക്രിയാത്മകങ്ങളാണ്.
ശരീരത്തിലെ ന്യൂനതകൾകൊണ്ടോ ഏതെങ്കിലും രോഗങ്ങൾ കൊണ്ടോ ആണ് ഇത്തരം അനാർത്തവം ഉണ്ടാകുന്നത്. അണ്ഡാശയം, ഗർഭാശയം, യോനി എന്നിവയുടെ അഭാവം, അധവികസനം, ഈ അവയവങ്ങളുടെ വൈകല്യങ്ങൾ, തടസ്സങ്ങൾ എന്നിവയാണ് ഇതിന്റെ പ്രകൃത്യായുള്ള കാരണങ്ങൾ. അണ്ഡാശയം, പിറ്റ്യൂട്ടറി, തൈറോയ്ഡ്, അഡ്രിനൽ എന്നീ അന്തഃസ്രാവികളുടെ അസാമാന്യ പ്രവർത്തനം, സ്ഥായിയായ ദൌർബല്യമുണ്ടാക്കുന്ന രോഗങ്ങൾ, കുപോഷണം, മാനസികവിക്ഷോഭം എന്നിവകൊണ്ടും അനാർത്തവം ഉണ്ടാകാം. അണ്ഡാശയമോ ഗർഭാശയമോ ശസ്ത്രക്രിയമൂലം നീക്കം ചെയ്യുകയോ അവയ്ക്ക് വികിരണം ഏല്പിക്കുകയോ ചെയ്താലും ഇതുണ്ടാകാറുണ്ട്. ഹോർമോണുകൾ ഉപയോഗിച്ച് കൃത്രിമമായും അനാർത്തവം ഉണ്ടാക്കാൻ സാധിക്കും.

അനാർത്തവം പലവിധ കാരണങ്ങൾ കൊണ്ടുണ്ടാകുന്നതിനാൽ ഇതിന്റെ കാരണങ്ങൾ കണ്ടുപിടിച്ച് അവയുടെ അടിസ്ഥാനത്തിലുള്ള ചികിത്സയാണ് ചെയ്യേണ്ടത്. 


</doc>
<doc id="125327" url="https://ml.wikipedia.org/wiki?curid=125327" title="അനാൽജെസിക്ക്">
അനാൽജെസിക്ക്

വേദന അറിയാതിരിക്കുന്ന അവസ്ഥയാണ് അനാൽജീസിയ (Analgesia). ത്വക്കിൽക്കൂടി ലഭിക്കുന്ന ചൂട്, തണുപ്പ്, വേദന, സ്പർശം എന്നീ ഇന്ദ്രിയാനുഭവങ്ങൾ തലച്ചോറിലെത്തുന്നത് നാഡികൾ വഴിയാണ്. ഈ നാഡികളിൽ കൂടി വേദനയെന്ന സംവേദനം മസ്തിഷ്കത്തിലും സുഷുമ്നാനാഡിയിലും എത്തിച്ചേരാതിരിക്കുമ്പോഴാണ് ഈ അവസ്ഥ സംജാതമാകുന്നത്. വേദന അറിയാതിരിക്കാനായി നൽകുന്ന മരുന്നുകളെ അനാൽജെസിക്കുകൾ എന്ന് വുളിക്കുന്നു. 

നാഡികൾക്കുണ്ടാകുന്ന രോഗമോ ക്ഷതമോ ആണ് കാരണം. ചില പ്രത്യേക രോഗാവസ്ഥകളിൽ തീക്ഷ്ണമായ വേദന അറിയാതിരിക്കുവാൻ നാർക്കോട്ടിൻ, അക്കൊണൈറ്റ് തുടങ്ങിയ അനാൽജീസിക്കുകൾ പ്രയോജനപ്പെടുത്താറുണ്ട്. ശസ്ത്രക്രിയകളിൽ വേദന അറിയാതിരിക്കുവാൻ പെത്തഡിൻ, മോർഫീൻ തുടങ്ങിയവയുടെ കുത്തിവയ്പു നല്കാറുണ്ട്. നൈട്രസ് ഓക്സൈഡ്, ഈഥർ തുടങ്ങിയ വാതകങ്ങൾ ശ്വസിക്കുന്നതും അനാൽജെസിയ ഉണ്ടാക്കുന്നു.

സിറിംഗോ മൈലിയ എന്ന രോഗം ഉണ്ടാകുമ്പോൾ ചൂടും വേദനയും ഒരുമിച്ച് അനുഭവപ്പെടാതാകൂന്നു. നോഡുലാർ ക്യൂട്ടേനിയസ് കുഷ്ഠം അഥവാ ലെപ്രോമാറ്റസ് കുഷ്ഠം എന്നൊരുതരം കുഷ്ഠരോഗത്തിൽ കാലക്രമേണ വേദനയും മറ്റും തോന്നാതാവും. ടൂബർക്യൂലോയിഡ് കുഷ്ഠം എന്ന മറ്റൊരുതരം അനാൽജെസിയ വളരെയധികമായി കാണാം. അപ്പോൾ ആ ഭാഗത്തേക്കുള്ള നാഡികൾ തടിച്ചിരിക്കുകയും ചെയ്യും.


</doc>
<doc id="125330" url="https://ml.wikipedia.org/wiki?curid=125330" title="അനീമിയ">
അനീമിയ

രക്തത്തിൽ ഹീമോഗ്ലോബിൻ കുറവായിരിക്കുന്ന അവസ്ഥയാണ് അനീമിയ.

വിളർച്ച, ക്ഷീണം, ശക്തിക്കുറവ്, നെഞ്ചിടിപ്പ്, ശ്വാസംമുട്ടൽ, തലവേദന എന്നിവയാണ് അനീമിയയുടെ ലക്ഷണങ്ങൾ. 

കാരണത്തെ അടിസ്ഥാനമാക്കി വിവിധതരം അനീമിയകളെ കുറിച്ച് വ്യവഹരിക്കാറുണ്ട്. രക്തസ്രാവം, ശോണരക്താണുക്കളുടെ ഉത്പാദനത്തിലെ അപര്യാപ്തത, ശോണരക്താണുക്കളുടെ നാശം (ഹീമോളിസിസ്) എന്നിവയാണ് അനീമിയ ഉണ്ടാകുന്നതിനുള്ള കാരണങ്ങൾ. രക്തസ്രാവം മൂലം ഉണ്ടാകുന്ന രക്തനഷ്ടത്തിനനുസൃതമായി ശോണാണു നിർമിതി നടന്നില്ലെങ്കിൽ അനീമിയ ഉണ്ടാകുന്നു.

ശോണരക്താണുവോ ഹീമോഗ്ലോബിനോ സംശ്ലേഷണം ചെയ്യുന്നതിനാവശ്യമായ ഇരുമ്പ്, ജീവകം ബി12, ഫോളിക് അമ്ലം എന്നീ ഘടകങ്ങളുടെ അപര്യാപ്തതയാണ് ഡിസ് "ഹീമോ പോയിറ്റിക് അനീമിയകൾ" എന്ന് പൊതുവെ അറിയപ്പെടുന്ന അവസ്ഥകൾക്ക് കാരണം. ആഹാരത്തിലൂടെ പര്യാപ്തമായ തോതിൽ ഇരുമ്പ് ലഭ്യമാകാതിരിക്കുകയും ഇരുമ്പിന്റെ ആഗിരണത്തിൽ തകരാറുകളുണ്ടാകുകയും ചെയ്യുന്നതു കൂടാതെ ജഠരാന്ത്ര രക്തസ്രാവവും അമിതാർത്തവതയും ഇരുമ്പിന്റെ കുറവിനു കാരണമാകുന്നു. ഇരുമ്പിന്റെ അംശം കുറയുമ്പോൾ ഹീം പ്രോട്ടീൻ ഉത്പാദനം കുറയുന്നു. തത്ഫലമായി ഹീമോഗ്ലോബിന്റെ സാന്ദ്രതയും കുറയുന്നു. ചുവന്നരക്താണുക്കൾ ചെറുതും വിളറിയതുമായിരിക്കും. ഇരുമ്പു അടങ്ങിയ ഭക്ഷണ പദാർഥങ്ങളും ഇരുമ്പു കലർന്ന ഔഷധങ്ങളും രോഗശമനം നല്കുന്നു.

ജീവകം ബി12ന്റെയും ഫോളിക് അമ്ലത്തിന്റെയും അപര്യാപ്തത മൂലം മാക്രോസൈറ്റിക് അഥവാ മെഗാലോബ്ലാസ്റ്റിക് അനീമിയ എന്ന അവസ്ഥയാണ് സംജാതമാകുന്നത്. എറിത്രോ സൈറ്റുകൾ പരിപക്വമാകാതെ വരുന്നതാണ് ഇതിന്റെ അടിസ്ഥാന തകരാറ്. ഹീമോഗ്ലോബിൻ സംശ്ളേഷണത്തിൽ യാതൊരു തകരാറും ഉണ്ടാകുന്നില്ല, ശോണരക്താണുക്കളുടെ എണ്ണം കുറയുന്നു. പക്ഷേ അവ സാധാരണയിൽ കവിഞ്ഞ വലിപ്പമുള്ളവയും ഹീമോഗ്ലോബിൻ സാന്ദ്രവും ആയിരിക്കും. ജീവകം ബി12യുടെ ന്യൂനത ഉളവാക്കുന്ന അനീമിയ പെർണീഷ്യസ് അനീമിയ എന്നാണ് അറിയപ്പെടുന്നത്. ബി12 അവശോഷണത്തിനു ആവശ്യമായ ഒരു ആന്തരികഘടകം ഉത്പാദിപ്പിക്കാൻ ശരീരത്തിനു കഴിയാതെ വരുന്നതാണ് കാരണം. അനീമിയയോടൊപ്പം നാഡീസംബന്ധമായ ഗുരുതരമായ അസ്വാസ്ഥ്യങ്ങളും ഉണ്ടായിരിക്കും. രോഗാരംഭത്തിൽ തന്നെ ബി12 കുത്തിവയ്ക്കുകയാണ് ചികിത്സ. മുൻകാലങ്ങളിൽ ഇത്തരം അനീമിയ ചികിത്സയ്ക്കു വിധേയമല്ലാതിരുന്നതിനാലാണ് ഇതിന് പെർണീഷ്യസ് (ചികിത്സിച്ചു മാറ്റാൻ ബുദ്ധിമുട്ടുള്ള) അനീമിയ എന്ന് പേർ.

അസ്ഥിമജ്ജയുടെ ക്ഷയമോ പുഷ്ടിക്കുറവോ ആണ് "എപ്ളാസ്റ്റിക് അനീമിയ" ഉളവാക്കുന്നത്. ഇതുമൂലം ചുവന്ന രക്താണുക്കളുടെ ഉത്പാദനം തടസ്സപ്പെടുന്നു. പരമ്പരാഗതമായുണ്ടാകുന്ന എപ്ളാസ്റ്റിക് അനീമിയയുടെ കാരണം അജ്ഞാതമാണ്. ഔഷധങ്ങൾ (വാതം, ചുഴലിദീനം, തൈറോയ്ഡ് ഗ്രന്ഥി തകരാറുകൾ എന്നീ രോഗങ്ങൾക്കുള്ള ഔഷധങ്ങളുടെ ദീർഘകാലം ഉപയോഗം) രാസവസ്തുക്കൾ, ടോക്സിനുകൾ, വികിരണങ്ങൾ, രോഗാണുബാധകൾ എന്നിവ ഇതിന് ഹേതുവാണ്. പ്രധാന ചികിത്സ രക്തവ്യാപനമാണ്. ഈ രോഗം പലപ്പോഴും മാരകമായിത്തീരാറുണ്ട്.

രക്തത്തിലെ ശോണരക്താണുക്കൾക്ക് വർദ്ധിച്ച തോതിൽ നാശം സംഭവിച്ചുണ്ടാകുന്ന അവസ്ഥയാണ് "ഹീമോലിറ്റിക് അനീമിയ". ശോണരക്താണുക്കളുടെ രൂപത്തിലെ വൈകൃതങ്ങൾ, അപസാമാന്യ ഹീമോഗ്ലോബിൻ, ചില എൻസൈമുകളുടെ ന്യൂനത ഇവയാണ് പ്രധാന കാരണങ്ങൾ, സിക്കിൾ സെൽ അനീമിയ, താലസീമിയ തുടങ്ങിയവ ഈ വിഭാഗത്തിൽപെട്ടവയാണ്. ഈ അനീമിയകൾ പരമ്പരാഗതമാണ്. പ്ലീഹയിലാണ് ശോണരക്താണുക്കൾക്ക് നാശം സംഭവിക്കുന്നത്. ഈ അനീമിയ ബാധിക്കുമ്പോൾ പ്ലീഹ വലുതാവുന്നു. പ്ലീഹ മുറിച്ചുമാറ്റുന്നത് രോഗത്തിന്റെ ഗൌരവം കുറയ്ക്കാൻ സഹായകമാകും. പലപ്പോഴും രക്തവ്യാപനമാണ് പ്രതിവിധി. രാസവസ്തുക്കൾ, ജീവവിഷങ്ങൾ, സാംക്രമിക രോഗങ്ങൾ (മലേറിയ) ചില ഔഷധങ്ങൾ എന്നിവയും രക്തലയം ഉണ്ടാക്കുന്നു.

പരീക്ഷണശാലയിൽ രക്തത്തിന്റെയും മജ്ജയുടെയും പരിശോധനകൊണ്ടാണ് രോഗനിർണയനം ചെയ്യുന്നത്. അനീമിയയുടെ ഹേതു, തരം എന്നിവയെ ആശ്രയിച്ചിരിക്കും ഇതിന്റെ ചികിത്സ. രക്തം നഷ്ടപ്പെടാൻ ഇടയാക്കുന്ന രോഗഹേതുക്കളെ ചികിത്സിച്ചു മാറ്റേണ്ടതാണ് (ഉദാ. അർശസ്, കൊക്കപ്പുഴുരോഗം തുടങ്ങിയവ). രക്തനിർമിതിയെ പ്രതികൂലമായി ബാധിക്കുന്ന ഘടകങ്ങൾ ഒഴിവാക്കേണ്ടതാണ്. പ്രത്യേകമായ ഒരു ഘടകം ന്യൂനം എന്നു കണ്ടാൽ ആഹാരരൂപത്തിലോ ഔഷധരൂപത്തിലോ അവ നല്കേണ്ടതാണ്. ഇരുമ്പ്, ജീവകം ബി12, ഫോളിക്ക് അമ്ലം എന്നിവ അടങ്ങിയിട്ടുള്ള ഔഷധങ്ങളാണ് അനീമിയയുടെ ചികിത്സയ്ക്ക് ഉപയോഗിക്കുന്നത്. ഗുരുതരമായ അനീമിയയിൽ രക്തവ്യാപനം ഒഴിച്ചുകൂടാൻ പറ്റാത്ത ഒരു ചികിത്സാവിധിയാണ്. 

എരിത്രോ പോയിറ്റിൻ ( EPO ) എന്ന ഹോർമോൺ തൊലിക്കടിയിൽ അല്ലെക്കിൽ നേരിട്ട് ധമനിയിൽ ഇഞ്ചക്ട് ചെയ്യൂന്നതാണ് ചികിത്സ രീതി. 
ഈ ചികിത്സ വഴി ഹീമോഗ്ലോബിൻ അളവ് 10gm/dL നും 12gm/dL നും ഇടയിൽ എത്തുന്നു. എന്നാൽ ഹീമോഗ്ലോബിൻ ലെവൽ 13.5g/dLനും - 14g/dLനും ഇടയിൽ ആയാൽ ഹാർട്ട് അറ്റാക്ക് , മസ്തിഷ്കാഘാതം എന്നിവ സംഭവിക്കാൻ ഉള്ള സാധ്യത കൂടുതൽ ആണ് . ശരിയായ തോതിൽ എരിത്രോ പോയിറ്റിൻ ( EPO ) ഇഞ്ചക്ഷൻ എടുത്തീട്ടും ഹീമോഗ്ലോബിൻ ലെവൽ ഉയർന്നില്ലെങ്കിൽ അനീമിയക്കുള്ള മറ്റ് കാരണങ്ങൾ കണ്ടെത്തേണ്ടതാണ് .


</doc>
<doc id="125332" url="https://ml.wikipedia.org/wiki?curid=125332" title="ശബ്ദശാസ്ത്രം">
ശബ്ദശാസ്ത്രം

മനുഷ്യന് കേൾക്കാൻ സാധിക്കുന്നതും സാധിക്കാത്തതുമായ ശബ്ദങ്ങളെ കുറിച്ചും വിവിധ മാദ്ധ്യമങ്ങളിലൂടെയുള്ള ശബ്ദത്തിന്റെ സഞ്ചാരത്തെക്കുറിച്ചും പഠിക്കുന്ന ഭൗതികശാസ്ത്രശാഖയാണ് ശബ്ദശാസ്ത്രം (). ശബ്ദത്തിന്റെ ഉത്പാദനം (production), പ്രേഷണം (transmission), സ്വീകരണം (reception), പ്രഭാവം, പ്രയോഗം എന്നിവയെ കുറിച്ച് ഈ ശാഖ പഠനം നടത്തുന്നു.

മാദ്ധ്യമങ്ങളിലുണ്ടാകുന്ന മർദ്ദ വ്യതിയാനങ്ങളിലൂടെയാണ് ശബ്ദം സഞ്ചരിക്കുന്നത്. ശബ്ദത്തിന്റെ സൃഷ്ടി, വ്യാപനം, സ്വാധീനം, മറ്റു വസ്തുക്കളുമായുള്ള പരസ്പരപ്രവർത്തനം എന്നീ വിഷയങ്ങളെ കുറിച്ച് ശബ്ദശാസ്ത്രം അപഗ്രഥനം ചെയ്യുന്നു. വസ്തുക്കളെ നശിപ്പിക്കാതെ പരീക്ഷണം നടത്തുന്നതിനും രോഗനിർണയത്തിനും ശബ്ദശാസ്ത്രം സഹായിക്കുന്നു.

തുടക്കത്തിൽ, മനുഷ്യനു ശ്രവണക്ഷമമായ ശബ്ദങ്ങളുമായി ബന്ധപ്പെട്ട വിഷയങ്ങളുടെ പഠനം എന്ന നിലയ്ക്ക് അക്കൌസ്റ്റിക്സ് (ധ്വാനികം) സീമിതമായിരുന്നു. എന്നാൽ ആധുനിക അക്കൌസ്റ്റിക്സ്, മനുഷ്യന്റെ ഐന്ദ്രിക വ്യവഹാരവുമായി യാതൊരു ബന്ധവുമില്ലാത്ത ശബ്ദങ്ങളും വിഷയമാക്കുന്നുണ്ട്. 20 ഹെർട്സിനും 20,000 ഹെർട്സിനും മധ്യേ ആവൃത്തിയുള്ള ശബ്ദതരംഗങ്ങൾ മാത്രമെ മനുഷ്യനു ശ്രവണക്ഷമമാകുകയുള്ളു. ഇതിനുതാഴെ ആവൃത്തിയുള്ള ശബ്ദങ്ങളെ ഇൻഫ്രാസോണിക(infrasonic)മെന്നും (ഉദാ. ഭൂചലനങ്ങൾ) ഉയർന്ന ആവൃത്തിയുള്ളവയെ അൾട്രാസോണിക(ultrasonic)മെന്നും പറയുന്നു.

ക്രി.മു. മൂന്നാം സഹസ്രാബ്ദത്തിൽ ചൈനക്കാരാണ് ശബ്ദശാസ്ത്രത്തെ കുറിച്ച് ആദ്യം പഠനം നടത്തിയത്. ഈ പഠനത്തെ അടിസ്ഥാനമാക്കി "ക്യൂൻ" എന്ന ഉപകരണവും അവർ നിർമ്മിച്ചു.

ഏറ്റവും പഴക്കംചെന്ന ഭൗതികശാസ്ത്രങ്ങളിലൊന്നായ അക്കൗസ്റ്റിക്സിന്റെ വേരുകൾ ഗ്രീക് സംസ്ക്കാരത്തിലും ആഴ്ന്നിറങ്ങിയിട്ടുണ്ട്. "കേൾവിയുമായി ബന്ധപ്പെട്ട" എന്ന അർഥം വരുന്ന ഗ്രീക് പദമായ "അക്കൗസ്റ്റിക്കോസി"ൽ (akoustikos) നിന്നാണ് അക്കൗസ്റ്റിക്സ് എന്ന പദം നിഷ്പന്നമായിട്ടുള്ളത്. അക്കൗസ്റ്റിക്സിനെ കുറിച്ച് പ്രാചീന ശാസ്ത്രജ്ഞർക്കും വാസ്തുശില്പികൾക്കും ഉണ്ടായിരുന്ന ജ്ഞാനത്തിനു തെളിവാണ് ഗ്രീക്-റോമൻ ആംഫിതിയെറ്ററുകൾ. 

ക്രി.മു. നാലാം ശതകത്തിൽ ഗ്രീക്ക് വാസ്തുകാരനായ പോളിക്ലീറ്റോസ് ദ ജുനിയർ ശബ്ദശാസ്ത്ര സങ്കേതങ്ങളെ ഉപയോഗിച്ച് എപ്പിദാവ്റസിൽ 14000 പേർക്കിരിക്കാവുന്ന ഒരു നാടകശാല നിർമ്മിച്ചു. വേദിയിലുണ്ടാക്കുന്ന ശബ്ദം ഉച്ചഭാഷിണിയുടെ സഹായം ഇല്ലാതെ ഏറ്റവും പിൻനിരയിലുള്ളവർക്ക് പോലും വ്യക്തമായി കേൾക്കാൻ കഴിഞ്ഞിരുന്നു. ചുണ്ണാമ്പ് കല്ലു കൊണ്ടാണ് ഇതിന്റെ ഇരിപ്പിടങ്ങൾ നിർമ്മിച്ചിരിക്കുന്നത്. ഇരിപ്പിടത്തിലെ ചുളിവുകളും മടക്കുകളും ചെറിയ ആവൃത്തിയുള്ള ശബ്ദത്തെ തടഞ്ഞ് നിർത്തുന്നു. അതേസമയം ചുണ്ണാമ്പ് കല്ല് കൂടുതൽ ആവൃത്തിയുള്ള ശബ്ദത്തെ പ്രതിഫലിപ്പിക്കുകയും ചെയ്യുന്നു. ഇത് കലാകാരന്റെ ശബ്ദം മാത്രം കേള്വിക്കാരനിൽ എത്തുന്നതിന് സഹായിക്കുന്നു. എപ്പിദാവ്റസിലുള്ള ഈ നാടകശാലയുടെ രഹസ്യം 2007 ലാണ് കണ്ടെത്തിയത്.

വ്യത്യസ്ത ശബ്ദവീചികൾ ഉപയോഗപ്പെടുത്തി സംഗീതം സൃഷ്ടിക്കുവാൻ അനേകം നൂറ്റാണ്ടുകൾക്ക് മുൻപുതന്നെ സാധിച്ചിരുന്നു. ബി.സി. 6-ം ശതകത്തിൽ ജീവിച്ചിരുന്ന പൈതഗോറസ് വികസിപ്പിച്ച സംഗീത സ്കെയിൽ ഏറെ പ്രശസ്തമാണ്. 

പൈതഗോറസ് ചരടിന്റെ നീളത്തെയും സ്വരൈക്യങ്ങളെയും കുറിച്ച് ഗണിതശാസ്ത്രപരമായ വിശദീകരണാം നൽകി. റോമൻ വാസ്തുകാരനായ വിട്രൂവിയസ് നാടകശാലയിലെ പ്രതിധ്വനിയെയും ശബ്ദക്രമീകരണങ്ങളെ കുറിച്ചും പുസ്തകമെഴുതി. ഗലീലി ശബ്ദ തരംഗങ്ങളുടെ ദോലന നിരക്കും സ്വരാരോഹണവും തമ്മിൽ ബന്ധപ്പെടുത്തി പഠനം നടത്തി. ഐസക് ന്യൂട്ടനാണ് ശബ്ദ തരംഗങ്ങളുടെ സൈദ്ധാന്തിക വേഗത കണ്ടെത്തിയത്. ലീയൊൺർദ് യൂളർ ശബ്ദത്തിന്റെ തരംഗ സമവാക്യം ആദ്യമായി ഉപയോഗിച്ചു. 

മധ്യകാലത്ത് മറ്റു ശാസ്ത്രശാഖകളെപ്പോലെ വളർച്ച മുരടിച്ചുപോയ അക്കൗസ്റ്റിക്സും നവോത്ഥാനത്തോടെ പുത്തനുണർവു നേടി.

പതിനെട്ടാം നൂറ്റാണ്ടിൽ ശബ്ദശാസ്ത്രം വളരെയധികം പുരോഗമിച്ചു. ശബ്ദത്തിന്റെ തരംഗ സമവാക്യം കണ്ടെത്തിയതും ഗണിതശാസ്ത്രത്തിനുണ്ടായ പുരോഗതിയും ഇതിന്റെ വളർച്ചയെ സഹായിച്ചു. ഇരുപതാം നൂറ്റാണ്ടിൽ ശബ്ദശാസ്ത്രത്തിന്റെ ധാരാളം ഉപയോഗങ്ങൾ കണ്ടെത്തി. വെള്ളത്തിനടിയിലുള്ള അന്തർവാഹിനികളെ കണ്ടെത്തുന്നതിനും ശബ്ദമലിനീകരണം കുറക്കുന്നതിനുമുള്ള സങ്കേതങ്ങൾ കണ്ടെത്തിയത് ഇക്കാലത്താണ്.

ശബ്ദത്തിന്റെ ഉത്പാദനം, പ്രേഷണം, നിർണയനം എന്നിവയാണ് അടിസ്ഥാന അക്കൗസ്റ്റിക്സിന്റെ മൂന്നു ശാഖകൾ. 

സന്തുലിതാവസ്ഥയിലിരിക്കുന്ന ഒരു ഇലാസ്തിക മാധ്യമത്തിൽ ഉണ്ടാകുന്ന കമ്പനമാണ് ശബ്ദത്തിന്റെ ഉറവിടമായി വർത്തിക്കുന്നത്. മനുഷ്യരും മൃഗങ്ങളും ഉണ്ടാക്കുന്ന ശബ്ദങ്ങൾ ഇത്തരത്തിലാണ് പുറപ്പെടുന്നത്. ഖര പ്രതലങ്ങളിൽ തട്ടിയും മുട്ടിയും (താളവാദ്യങ്ങൾ, തന്ത്രിവാദ്യങ്ങൾ) ഉണ്ടാകുന്ന ശബ്ദങ്ങളും വായു പ്രവാഹത്തിലും അന്തർജലീയ സ്ഫോടനങ്ങളിലും ഉണ്ടാകുന്ന ശബ്ദങ്ങളും മറ്റുദാഹരണങ്ങളാണ്.

ആവൃത്തി(frequency)യും തീവ്രത (intensity)യും കൃത്യമായി നിയന്ത്രിക്കുവാൻ കഴിയുന്ന ശബ്ദസ്രോതസ്സുകളുടെ കണ്ടുപിടിത്തത്തിലൂടെയാണ് ഒരു ശാസ്ത്രവും സാങ്കേതികവിദ്യയും എന്ന നിലയ്ക്ക് അക്കൌസ്റ്റിക്സ് വികാസം പ്രാപിച്ചത്. ഏതു രൂപത്തിലുള്ള ഊർജ്ജത്തേയും ശബ്ദോർജമാക്കി മാറ്റുവാനും മറിച്ച് ശബ്ദോർജത്തെ മറ്റു ഊർജരൂപങ്ങളാക്കുവാനും സാധിക്കുന്ന അക്കൌസ്റ്റിക് ട്രാൻസ്ഡ്യൂസറുകളാണ് ഇവയിൽ ഏറ്റവും പ്രധാനം. ഉച്ചഭാഷിണികൾ (loud speakers) വൈദ്യുതോർജത്തെ ശബ്ദമായും മൈക്രോഫോണുകൾ ശബ്ദത്തെ വൈദ്യുതോർജമായും മാറ്റുന്നു.

പീസോ ഇലക്ട്രിക്, മാഗ്നറ്റോസ്ട്രിക്റ്റീവ് (കാന്തമാകുമ്പോൾ പരിമാണ വ്യതിയാനം വരുന്ന പദാർഥങ്ങൾ ഉദാ. നിക്കൽ) ട്രാൻസ്ഡ്യൂസറുകൾ ശാസ്ത്രീയവും വ്യാവസായികവുമായ ആവശ്യങ്ങൾക്ക് വ്യാപകമായി പ്രയോജനപ്പെടുത്തി വരുന്നുണ്ട്. വൈദ്യുതേതര അക്കൗസ്റ്റിക് ട്രാൻസ്ഡ്യൂസറുകൾക്ക് ഉദാഹരണമാണ് 'സൈറൻ'. ദ്രാവകപ്രവാഹം തടസ്സപ്പെടുത്തിയാണ് ഇതിൽ ശബ്ദമുത്പാദിപ്പിക്കുന്നത്.

തരംഗങ്ങളായാണ് ശബ്ദം പ്രേഷണം ചെയ്യപ്പെടുന്നത്. ശബ്ദതരംഗത്തിനു സഞ്ചരിക്കുവാൻ ഒരു മാധ്യമം കൂടിയേ തീരു. ഒരു ഇലാസ്തിക മാധ്യമത്തിൽ മർദത്തിനോ സാന്ദ്രതയ്ക്കോ സമതുലിതാവസ്ഥയിൽ നിന്ന് ഉണ്ടാകുന്ന വ്യതിയാനം ഉളവാക്കുന്ന സങ്കോച-വികാസതരംഗങ്ങളായാണ് മിക്കവാറും ശബ്ദം പ്രേഷണം ചെയ്യപ്പെടുന്നത്. പ്രേഷണ ആവേഗം മാധ്യമത്തിന്റെയും തരംഗത്തിന്റെയും സ്വഭാവം, താപനില തുടങ്ങിയവയെ ആശ്രയിച്ചിരിക്കും. നിശ്ചല അന്തരീക്ഷത്തിൽ, മാനകമർദത്തിലും 0C ലും ശബ്ദത്തിന്റെ വേഗത 331.45 സെ.മീ. ആണ്.

സ്രോതസ്സിൽ നിന്നുള്ള ദൂരം കൂടുന്നതിനനുസരിച്ച് ശബ്ദത്തിന്റെ തീവ്രത കുറയുന്നു. ശബ്ദോർജം ചുറ്റുപാടും വ്യാപിക്കുന്നതു (spreading) മൂലവും മാധ്യമം അവശോഷണം ചെയ്യുന്നത് (absorption) മൂലവും ആണ് ശബ്ദത്തിനു ക്ഷീണം (atenuation) സംഭവിക്കുന്നത്. ശബ്ദതരംഗത്തെ വീതികുറഞ്ഞ പാതയിലൂടെ കടത്തിവിടുകവഴി വ്യാപനം കുറയ്ക്കാനാവും. ഘർഷണംവഴി ശബ്ദോർജം താപോർജമായി മാറ്റപ്പെടുന്നു. ഖരങ്ങളെയപേക്ഷിച്ച് വായുവിലും ദ്രാവകത്തിലുമാണ് ശബ്ദത്തിന് ഘർഷണം വഴി കൂടുതൽ ക്ഷീണം സംഭവിക്കുന്നത്. സാധാരണ താപമർദ സാഹചര്യങ്ങളിൽ ശബ്ദതരംഗത്തിനു ഉരുക്കിലുണ്ടാകുന്ന ക്ഷീണത്തിന്റെ നൂറു മടങ്ങു കൂടുതൽ ക്ഷീണം വായുവിലുണ്ടാകുന്നു. ആവൃത്തി കൂടുന്നതനുസരിച്ച് സാധാരണഗതിയിൽ ശബ്ദാവശോഷണം കൂടുന്നു, എന്നാൽ ഉയർന്ന ആവൃത്തികളിൽപോലും അവശോഷണം തീരെ കുറഞ്ഞ പദാർഥമായതിനാൽ ക്വാർട്സിനു പല വ്യാവസായിക പ്രയോഗങ്ങളുമുണ്ട്.

അനുയോജ്യമായ ഒരു ട്രാൻസ്ഡ്യൂസറിൽ പതിക്കുമ്പോഴാണ് ശബ്ദനിർണയനം സാധ്യമാകുന്നത്. മനുഷ്യരിൽ ചെവിയാണ് ട്രാൻസ്ഡ്യൂസറായി വർത്തിക്കുന്നത്. തീവ്രത വളരെ കുറഞ്ഞ (10w/cm) ശബ്ദത്തോടുപോലും സംവേദനക്ഷമമായ ഒരു ട്രാൻസ്ഡ്യൂസറാണ് മനുഷ്യകർണം. മർദ-വൈദ്യുത (piezo electric) പ്രഭാവംമൂലം പ്രവർത്തിക്കുന്ന മൈക്രോഫോണുകളാണ് അക്കൌസ്റ്റിക്സിൽ ഏറെ പ്രയോജനപ്പെടുത്തി വരുന്നത്.

അടഞ്ഞ മുറികൾക്കുള്ളിൽ, ശബ്ദതരംഗങ്ങളുടെ സ്വഭാവ സവിശേഷതകളെയും വിവിധ ആവശ്യങ്ങൾക്ക് അനുയോജ്യമായവിധത്തിൽ മുറിക്കുള്ളിൽ ശബ്ദസാഹചര്യം സൃഷ്ടിക്കുന്നതിനുവേണ്ട നിർണായക ഘടകങ്ങളെയും കുറിച്ചുള്ള പഠനങ്ങളാണ് ആർക്കിടെക്ചറൽ അക്കൗസ്റ്റിക്സ് എന്ന ഈ ശാഖയിൽ പ്രധാനമായും ഉൾപ്പെടുന്നത്.

ശബ്ദത്തെ നിയന്ത്രിച്ച് ശ്രവണം കൂടുതൽ വ്യക്തവും ആസ്വാദ്യവും ആക്കുന്നതിനാണ് കെട്ടിടങ്ങളിലെ ശബ്ദശാസ്ത്രം ലക്ഷ്യം വെക്കുന്നത്. ഇതിൽ മനുഷ്യ ശ്രവണത്തിന്റെ പ്രത്യേകതൾക്ക് വളരെ പ്രാധാന്യം ഉണ്ട്. സിനിമാശാലകൾ, നാടകശാലകൾ, വിദ്യഭ്യാസസ്ഥാപനങ്ങൾ, ആരാധനാലയങ്ങൾ തുടങ്ങിയ കെട്ടിടങ്ങൾ രൂപകല്പന ചെയ്യുന്നതിന് ശബ്ദശാസ്ത്രത്തിന്റെ ഈ ശാഖ സഹായിക്കുന്നു. 

ഈ ശാഖക്ക് ശക്തമായ ഒരു ശാസ്ത്രീയാടിത്തറ ഉണ്ടാക്കിയത് വാലസ് സബൈൻ (Wallace Savine) എന്ന ഭൂഗണിത ശാസ്ത്രജ്ഞനാണ്. ഒരു മുറിയുടെ ധ്വാനികമായ അനുയോജ്യത നിർണയിക്കുന്ന ഘടകം മുറിയുടെ അനുരണന കാലം (reverberation time) ആണ് എന്ന് സബൈൻ കണ്ടെത്തി. അനുരണനകാലം കണ്ടെത്താനും പ്രവചിക്കാനും സാധിക്കുന്ന ഒരു ശാസ്ത്രീയ തത്ത്വവും ഇദ്ദേഹം വികസിപ്പിച്ചു. തുറസ്സായ സ്ഥലങ്ങളെ അനന്തമായ ഒരു മാധ്യമമായി കണക്കാക്കാം. അതുകൊണ്ട് ശബ്ദതരംഗങ്ങൾ പ്രഭവസ്ഥാനത്തുനിന്ന് അകന്നകന്നു പോകുന്നതല്ലാതെ തിരിച്ചുവരുന്നില്ല. എന്നാൽ ഒരു മുറിക്കുള്ളിലാകട്ടെ ഭിത്തികളിലും മേൽത്തട്ടിലും തട്ടി പലവട്ടം പ്രതിധ്വനിക്കുന്നതിനാൽ ശബ്ദം മുറിക്കുള്ളിൽ തങ്ങിനില്ക്കുന്നു. സ്രോതസ്സിൽ നിന്നുള്ള ശബ്ദം നിലച്ചുകഴിഞ്ഞും നിലനിൽക്കുന്ന ശബ്ദത്തിന്റെ തീവ്രത അറുപത് ഡെസിബെൽ കുറയുവാൻ വേണ്ട സമയത്തെയാണ് അനുരണന സമയം എന്ന് വിശേഷിപ്പിക്കുന്നത്. അനുരണനകാലം (RT) ഹാളിന്റെ വ്യാപ്തത്തെ(V)യും ഭിത്തികളുടെയും മേൽത്തട്ടിന്റെയും ഹാളിലെ മറ്റു വസ്തുക്കളുടെയും ശബ്ദാവശോഷണക്ഷമത(A)യെയും ആശ്രയിക്കുന്നു എന്ന് സബൈൻ തിയറം (Sabine's theorem) പറയുന്നു. അവ തമ്മിലുള്ള ബന്ധമാണ്: .RT=0.5v/A 

അനുരണനകാലം വളരെ കൂടുതലോ കുറവോ ആകാൻ പാടില്ല. അപ്പോൾ സംസാരിക്കുമ്പോൾ ഒരു വാക്കിന്റെ തീവ്രത കുറയുന്നതിന് മുൻപുതന്നെ അടുത്ത വാക്ക് പുറപ്പെടുകയും സംഭാഷണം അവ്യക്തമാകുകയും ചെയ്യും. എന്നാൽ ഈ സമയം തീരെ കുറവാണെങ്കിൽ ദുർബലങ്ങളായ ശബ്ദങ്ങൾ ശ്രവ്യസാധ്യമല്ലാതാവുകയും സംഗീതത്തിന്റെയും മറ്റും ശബ്ദസുഖം നഷ്ടപ്പെടുകയും ചെയ്യും. ഹാളിന്റെ വ്യാപ്തം കുറച്ചോ അവശോഷണം കൂട്ടിയോ അനുരണന സമയം കുറയ്ക്കാവുന്നതാണ് എന്ന് സബൈൻ സമീകരണത്തിൽ നിന്ന് മനസ്സിലാക്കാം. ആഡിറ്റോറിയത്തിന്റെ മേൽത്തട്ട് താഴ്ത്തി വ്യാപ്തം കുറയ്ക്കാവുന്നതാണ്. അനുരണന കാലവും വ്യാപ്തവും നിശ്ചയിച്ചു കഴിഞ്ഞാൽ ആകെ വേണ്ട അവശോഷണം നിർണയിക്കാം. ഇതനുസരിച്ച് ഭിത്തികളിൽ അവശോഷകങ്ങൾ പതിക്കുകയോ അവശോഷണാങ്കം കൂടുതലുള്ള വസ്തുക്കൾ മുറിയിൽ നിരത്തുകയോ ചെയ്യാം. മനുഷ്യന്റെ അവശോഷണാങ്കം വളരെ കൂടുതലാണ്. ഇക്കാരണത്താൽ ശ്രോതാക്കളുടെ എണ്ണം അനുസരിച്ച് ഹാളിൽ അവശോഷണം കൂടുകയോ കുറയുകയോ ചെയ്യാം.

ഒരു ആഡിറ്റോറിയത്തിനുണ്ടായിരിക്കേണ്ട മറ്റൊരു പ്രധാന ഗുണമാണ് ഉച്ചത (amplitude). ഇതിനു ശബ്ദം പ്രതിധ്വനിക്കേണ്ടതാവശ്യമാണ്. പ്രതിധ്വനിക്കുന്ന ശബ്ദത്തിന്റെ ഉച്ചത നേരിട്ടുള്ള ശബ്ദത്തെയപേക്ഷിച്ച് കൂടുതലാകുമ്പോഴാണ്

ശബ്ദത്തിനു പൂർണത (fullness) ലഭിക്കുന്നത്. എന്നാൽ വ്യക്തത കൈവരിക്കാനാകട്ടെ പ്രതിധ്വനിയുടെ ഉച്ചത കുറവായിരിക്കുകയും വേണം. കൂടിയ അനുരണനകാലം പൂർണതയ്ക്കും കുറഞ്ഞ അനുരണനകാലം വ്യക്തതയ്ക്കും കാരണമാകുന്നു. സംഗീത-സിനിമ പ്രദർശനങ്ങൾക്ക് ശബ്ദത്തിനു പൂർണത വേണ്ടപ്പോൾ പ്രസംഗത്തിനും സംഭാഷണങ്ങൾക്കും വ്യക്തതയാണ് കൂടുതൽ ആവശ്യം.

ആഡിറ്റോറിയത്തിനുള്ളിൽ ബാഹ്യശബ്ദങ്ങളുടെ ഉപദ്രവം തടയേണ്ടതനിവാര്യമാണ്. ചെറിയ വിടവുകൾ പോലും അതിൽ പതിക്കുന്ന ശബ്ദത്തിന്റെ 90 ശ.മാ.-വും കടത്തിവിടാറുണ്ട്. ഇടയ്ക്ക് വായു നില്ക്കുന്ന ഇരട്ട ഭിത്തികൾ ബാഹ്യശബ്ദത്തെ പ്രതിരോധിക്കുവാൻ ഫലപ്രദമാണ്. 

കെട്ടിടങ്ങളുടെ രൂപകല്പനയിൽ ശ്രദ്ധിക്കേണ്ട കാര്യങ്ങൾ താഴെ പറയുന്നതാണ്
കെട്ടിടങ്ങന്റെ ശബ്ദശാസ്ത്രപരമായ പ്രത്യേകതകൾ ആവശ്യങ്ങൾക്ക് അനുസരിച്ച് മാറിക്കൊണ്ടിരിക്കും
ചില കെട്ടിടങ്ങൾ ധാരാളം ഉപയോഗങ്ങൾക്ക് ഉപയോഗിക്കേണ്ടിവരുമ്പോൾ അതിന്റെ ശബ്ദശാസ്ത്രപ്രത്യേകതകൾക്ക് രൂപമാറ്റം വരുത്തേണ്ടിവരും. കട്ടിയുള്ള തിരശ്ശീല കെട്ടിയോ അല്ലെങ്കിൽ ഉച്ചഭാഷിണിയുടെ സ്ഥാനം മാറ്റിയോ ശബ്ദശാസ്ത്രപ്രത്യേകതകൾക്ക് രൂപമാറ്റം വരുത്താം.

വായുഗതിക ശബ്ദങ്ങളെ സംബന്ധിക്കുന്ന ശാഖയാണിത്. ദ്രാവക പ്രവാഹവും ഒരു ഖര പ്രതലവും തമ്മിലോ രണ്ടു പ്രവാഹങ്ങൾ തമ്മിലോ പരസ്പര പ്രവർത്തനമുണ്ടാകുമ്പോഴാണ് വായുഗതിക ശബ്ദങ്ങൾ ഉണ്ടാകുന്നത്. വ്യോമയാന വിദ്യയിൽ ഇതിനു പ്രത്യേക സാംഗത്യമുണ്ട്. പായുന്ന ജെറ്റ് വിമാനങ്ങൾ സൃഷ്ടിക്കുന്ന ശബ്ദതരംഗങ്ങളുടെ പഠനവും ശബ്ദത്തിന്റെ വേഗതയിൽ ചരിക്കുന്ന ആഘാത തരംഗങ്ങ(sonic boom)ളുടെ പഠനവും മറ്റും ഉദാഹരണമാണ്. 

മൈക്രോഫോൺ, ഉച്ചഭാഷിണി, ശബ്ദലേഖി, ഗ്രാമഫോൺ തുടങ്ങിയ ശബ്ദ ഉത്പാദന,നിർണയന ഉപകരണങ്ങളുടെ പഠനം,സംവിധാനം,നിർമ്മാണം മുതലായവ ഉൾ പ്പെടുന്നു.വൈദ്യുതിയുപയോഗിച്ചുള്ള ശബ്ദപഠനങ്ങളെല്ലാം ഈ വകുപ്പിൽ പ്പെടുന്നു 

മനുഷ്യനു ബുദ്ധിമുട്ടുളവാക്കുന്ന വിധത്തിൽ ചുറ്റുപാടും ഉണ്ടാകുന്ന ഒച്ചകൾ നിയന്ത്രിക്കുന്നതിനുള്ള സംവിധാനങ്ങളെ കുറിച്ചുള്ള പഠനം. ഫാക്ടറികൾ, നിർമ്മാണ പ്രവർത്തനങ്ങൾക്കുപയോഗിക്കുന്ന യന്ത്രങ്ങൾ, വാഹനങ്ങൾ തുടങ്ങിയവ നഗരങ്ങളിൽ ശബ്ദ മലിനീകരണം സൃഷ്ടിക്കുന്നു. യന്ത്രങ്ങളിൽ ശബ്ദാവശോഷണ ക്ഷമതയുള്ള ഘടകങ്ങൾ ഉപയോഗിച്ചും ചലനക്ഷമമായ യന്ത്രഭാഗങ്ങളുടെ ശ്രദ്ധാപൂർവമായ രൂപകല്പന വഴിയും ശബ്ദമലിനീകരണം നിയന്ത്രണ വിധേയമാക്കാനുള്ള ശ്രമങ്ങൾ ഈ ശാഖയുടെ മുഖ്യ വിഷയമാണ്.

ജലത്തിലൂടെയുള്ള ശബ്ദതരംഗങ്ങളുടെ പ്രേഷണത്തെ സംബന്ധിക്കുന്ന പഠനം. ശബ്ദപ്രേഷണത്തിനു വളരെ അനുയോജ്യമായ ഒരു മാധ്യമമാണ് ജലം. വായുവിനെക്കാൾ അഞ്ചിരട്ടി വേഗത്തിലാണ് ശബ്ദം ജലത്തിലൂടെ സഞ്ചരിക്കുന്നത്. ജലത്തിന്റെ ലവണത, താപനില, ആഴം എന്നിവ ശബ്ദത്തിന്റെ വേഗത്തെ നിയന്ത്രിക്കുന്ന ഘടകങ്ങളാണ്. ഹൈഡ്രോഫോൺ ഉപയോഗിച്ചാണ് അന്തർജലീയ ശബ്ദങ്ങൾ നിർണയിക്കുന്നത്. ഭൂചലനങ്ങൾ, ജലോപരിതലത്തിലെ വാതങ്ങൾ, മഞ്ഞുകട്ടകളുടെ വേർപെടൽ, സമുദ്രജീവികൾ എന്നിവയാണ് നൈസർഗിക അന്തർജലീയ ശബ്ദസ്രോതസ്സുകൾ. കപ്പലുകളും അന്തർവാഹിനികളും കൂടാതെ ശബ്ദതരംഗങ്ങൾ ഉപയോഗിച്ചുള്ള നാവിക പ്രവർത്തനങ്ങൾ, സമുദ്ര ഖനനം തുടങ്ങിയവയും ജലത്തിനുള്ളിലെ കൃത്രിമ ശബ്ദസ്രോതസ്സുകളാണ്. ജലത്തിലെ ശബ്ദതരംഗങ്ങളുടെ പഠനം ജലജീവികളുടെ സവിശേഷതകൾ മനസ്സിലാക്കാനും ജലയാനങ്ങളുടെ സ്ഥാനനിർണയത്തിനും മാർഗനിർദ്ദേശത്തിനും ഫലപ്രദമായി ഉപയോഗപ്പെടുത്തി വരുന്നു. 

സംഗീതത്തിന്റെ ഭൗതിക വശങ്ങൾ വിശദമാക്കുന്ന ധ്വാനിക ശാഖയാണിത്. ശബ്ദത്തെ സംഗീതമാക്കുന്നതെങ്ങനെയെന്നു ഈ പഠനശാഖയാണ് ഗവേഷണവിഷയമാക്കുന്നത്. സംഗീതോപകരണങ്ങളുടെ ശബ്ദം, മനുഷ്യശബ്ദം (സംഭാഷണവും ആലാപനവും) ഇവ ശ്രോതാവിലുളവാക്കുന്ന പ്രഭാവം, സംഗീതത്തിന്റെ കംപ്യൂട്ടർ വിശ്ലേഷണം, ആവൃത്തി വിശ്ലേഷണം, രൂപ വിശ്ലേഷണം, സംഗീത ശബ്ദങ്ങളുടെ സംശ്ലേഷണം തുടങ്ങിയവ ഈ ശാഖയുടെ പരിധിയിൽ പെടുന്നു.

ശബ്ദം ഉണർത്തുന്ന സംവേദനങ്ങളെ മനഃശാസ്ത്രപരമായി പഠിക്കുന്ന ശാഖയാണിത്.

മൃഗങ്ങൾ പുറപ്പെടുവിക്കുന്ന ശബ്ദങ്ങളെക്കുറിച്ചുള്ള പഠനം. ശബ്ദമുപയോഗിച്ചുള്ള ആശയ വിനിമയം, മൃഗങ്ങളിലെ ശബ്ദോത്പാദന അവയവങ്ങളുടെയും ശ്രവണേന്ദ്രിയങ്ങളുടെയും ഘടനയും പ്രവർത്തനവും, കൃത്രിമവും പ്രകൃതിജന്യവുമായ ശബ്ദങ്ങൾ മൃഗങ്ങളിലുളവാക്കുന്ന പ്രഭാവത്തിന്റെ ധ്വാനികപഥ നിർണയം മുതലായവയൊക്കെ ഈ ശാഖയിൽ ഉൾപ്പെടുന്നു. സമീപകാലത്ത് പെരുമാറ്റ ജീവശാസ്ത്രജ്ഞരുടെ ശ്രദ്ധയെ വളരെയധികം ആകർഷിച്ച ഒരു ശാഖയാണിത്. മൃഗങ്ങളുടെ സാമൂഹിക ജീവശാസ്ത്രത്തിൽ ജന്തുശബ്ദങ്ങൾക്ക് നിർണായകമായ പങ്കുണ്ട് എന്ന് ഇവരുടെ പഠനങ്ങൾ വെളിവാക്കുന്നു. ജീവനം, ഇരതേടൽ, ഇണതേടൽ, പ്രതിരോധം തുടങ്ങിയവയ്ക്കൊക്കെ ജന്തുക്കൾ ശബ്ദത്തെ ആശ്രയിക്കുന്നു. മൃഗങ്ങളുടെ ആശയവിനിമയ രീതിയെക്കുറിച്ചുള്ള അറിവ് സ്വഭാവശാസ്ത്രം (ethology) പരിണാമ ജീവശാസ്ത്രം, നാഡീജീവശാസ്ത്രം എന്നീ രംഗങ്ങളിൽ പ്രയോജനപ്രദമാണ്.

രോഗനിർണയ-ചികിത്സാരംഗങ്ങളിൽ ശബ്ദത്തിന്റെ പ്രയോഗ സാധ്യതകൾ ആരായുന്ന പഠനശാഖയാണിത്. ചികിത്സാരംഗത്ത് അൾട്രാസോണികത്തിന്റെ സാധ്യതകൾ അനന്തമാണ്. തീവ്രതയേറിയ (high intensity) അൾട്രാസോണിക തരംഗങ്ങൾ കേന്ദ്രീകരിച്ചു (focussed) നടത്തുന്ന ചികിത്സകൾ (HIFU- High Intencity Focussed Ultrasound therapy) വൈദ്യശാസ്ത്രം കൈവരിച്ചിട്ടുള്ള ഒരു നൂതന നേട്ടമാണ്. ചികിത്സയ്ക്കായി അൾട്രാസോണിക തരംഗങ്ങൾ ഉപയോഗിക്കുന്നതുവഴി, എക്സറേ പോലുള്ള അയോണീകരണരശ്മികൾ (ionizing radiations) ഉപയോഗിക്കുമ്പോൾ ഉളവാക്കുന്ന കലകളുടെ അപചയം പോലുള്ള പാർശ്വഫലങ്ങൾ ഒഴിവാക്കാനാവും. അൾട്രാസോണികതരംഗങ്ങൾ യാന്ത്രിക കമ്പനങ്ങൾ (mechanical vibrations) ആകയാൽ ഒരു അയോണീകരണ വികിരണമല്ല. അൾട്രാസോണിക തരംഗങ്ങളുടെ ഈ ഗുണമാണ് ഇതിനെ ഗർഭനിർണയം പോലുള്ള സൂക്ഷ്മസംവേദന സാധ്യതയുള്ള സാഹചര്യങ്ങളിൽ പ്രയോജനപ്രദമാക്കുന്നത്. സന്ധിവേദന, അർബുദം, ട്യൂമർ, രക്തസ്രാവം തുടങ്ങിയ രോഗങ്ങളുടെ ചികിത്സയ്ക്ക് അൾട്രാസോണിക തരംഗങ്ങൾ ഫലപ്രദമായി ഉപയോഗിച്ചുവരുന്നു.


</doc>
<doc id="125333" url="https://ml.wikipedia.org/wiki?curid=125333" title="ജോർജ്ജ് ഇരുമ്പയം">
ജോർജ്ജ് ഇരുമ്പയം

സാഹിത്യവിമർശകനും മലയാളം പ്രൊഫസറും സാഹിത്യഗവേഷകനുമാണ്‌ ഡോ. ജോർജ് ഇരുമ്പയം.

മലയാള സംരക്ഷണവേദി പ്രസിഡന്റും സാഹിത്യനിരൂപണം ത്രൈമാസികാപത്രാധിപരുമായി വളരെക്കാലം പ്രവർത്തിച്ചു. ജനനം1938 ഡിസംബർ 19. ഇരുമ്പയത്ത് വൈക്കം പൂവത്തുങ്കൽ വർക്കി-അന്നമ്മ ദമ്പതികളുടെ നാലു മക്കളിൽ മൂത്തയാൾ. കാരിക്കോട്-പൊതി-തലയോലപ്പറമ്പു-സ്കൂളുകളിലും (1945-56) പാലാ(56-57) തേവര(58-61) യൂണിവേഴ്സിറ്റി(61-62) മഹാരാജാസ്(62-63) കോളജുകളിലും പഠിച്ചു. കേരളാ യൂണിവേഴ്സിറ്റിയിൽ നിന്നു മലയാളത്തിലും ഇംഗ്ളീഷിലും മധുര യൂണിവേഴ്സിറ്റിയിൽ നിന്നു ഗാന്ധിയൻചിന്തയിലും എംഎ, കാലിക്കറ്റിൽനിന്നു പി.എച്ച്ഡി, ബിഎ &എംഎ ഒന്നാം റാങ്കിനു ടി.കെ.ജോസഫ്-ഡോ. ഗോദവർമ്മ പുരസ്ക്കാരങ്ങൾ. 1963 മുതൽ കോളജധ്യാപകൻ. കോഴിക്കോടു-തലശ്ശേരി ഗവ. കോളജുകളിൽ മലയാളം പ്രൊഫസറായിരുന്നു. എറണാകുളം മഹാരാജാസിൽനിന്നു വകുപ്പു തലവനായി(1986-94) റിട്ടയർ ചെയ്തു.

നോവലുകളും നിരൂപണഗ്രന്ഥങ്ങളും മറ്റും എഡിറ്റു ചെയ്തു. കേരളാ ഡൈജസ്റ്റ്, കോലായ, സാഹിത്യപരിഷത്ത് ത്രൈമാസികം, സംസ്കാരകേരളം എന്നീ ആനുകാലികങ്ങളുടെ പത്രാധിപസമിതി അംഗമായിരുന്നു. കാലിക്കറ്റ് ബുക്ക്-ക്ളബ്ബ് പ്രസിഡന്റായും പ്രവർത്തിച്ചു. പല സർക്കാർ - യൂണിവേഴ്സിറ്റി-കമ്മിറ്റികളിലും അക്കാദമിക് കൗൺസിലുകളിലും അംഗമായിരുന്നു. ഗവേഷണത്തിനിടയ്ക്കു കേരളത്തിൽ അടിച്ചിറക്കിയ ആദ്യ മലയാളകൃതിയും (ചെറുപൈതങ്ങൾക്ക ഉപകാരാർത്ഥം ഇംക്ലീശിൽ നിന്നു പരിഭാഷപ്പെടുത്തിയ കഥകൾ, 1824) ആദ്യ ലത്തീൻ ക്രൈസ്തവനോവലും(പരിഷ്കാരപ്പാതി,1906) കണ്ടെടുത്തു. ഗാന്ധി ആത്മകഥാവിവർത്തനം നാലുവർഷംകൊണ്ടു നാലുലക്ഷം കോപ്പി വിറ്റഴിഞ്ഞു.

ഭാര്യ: പ്രൊഫ.തെരേസാ വളവി. മക്കൾ:ജെയ്സൺ, ജീസസ്, സിന്ധു.

(1970 സെപ്തംബറിൽ നാഷണൽ ബുക്ക്സ് പ്രസിദ്ധീകരിച്ചു.
യാത്രാവിവരണത്തേക്കാളും വസ്തുതകളുടെ വിവരണം അടങ്ങുന്ന യാത്രവിവരണം.
അറബിയെൻ സമുദ്രത്തിൽ അങ്ങിങ് ചിതറി കിടക്കുന്ന ദ്വീപുകളിലേക്കുള്ള യാത്ര.)



</doc>
<doc id="125334" url="https://ml.wikipedia.org/wiki?curid=125334" title="അനോക്സിയ">
അനോക്സിയ

ശരീരകലകളിലെ കോശങ്ങൾക്ക് ആവശ്യമായ ഓക്സിജൻ ലഭിക്കാതെ വരുന്ന അവസ്ഥയാണ് അനോക്സിയ. കലകൾക്ക് ഓക്സിജൻ നിഷേധിക്കപ്പെടുമ്പോൾ അവയുടെ പ്രവർത്തനം മന്ദീഭവിക്കുന്നു. അനോക്സിയ നീണ്ടുനിന്നാൽ അത് കലകളുടെ നാശത്തിനും ജീവിയുടെ മരണത്തിനു തന്നെയും ഇടയാക്കിയേക്കും. കോശ-ഉപാപചയത്തിന് ഓക്സിജൻ അനുപേക്ഷണീയമാണ്. കോശങ്ങൾക്ക് ഓക്സിജൻ എത്തിച്ചുകൊടുക്കുന്നത് രക്തത്തിലെ ഹീമോഗ്ലോബിനാണ്. ശ്വാസകോശങ്ങളിലെ വായുകോശങ്ങളിലൂടെയാണ് ഓക്സിജൻ ഹീമോഗ്ലോബിനുമായി സംയോജിക്കുന്നത്. ഹീമോഗ്ലോബിനുമായി സംയോജിക്കുന്ന ഓക്സിജന്റെ അളവ്, ശ്വസനവായുവിലെ ഓക്സിജൻ മർദം, വായുകോശഭിത്തികളുടെ ആരോഗ്യാവസ്ഥ, ഹീമോഗ്ലോബിൻ സാന്ദ്രത തുടങ്ങിയവയെ ആശ്രയിച്ചിരിക്കുന്നു. അനോക്സിയയെ അഞ്ചു തരത്തിൽ വിഭജിക്കാം.

ശരീരത്തിൽ ചംക്രമണം ചെയ്യുന്ന ധമനീരക്തത്തിൽ ഓക്സിജൻ മർദം കുറവായിരിക്കുന്ന അവസ്ഥ. ഇതിന് ഒരു നല്ല ഉദാഹരണം ഉയരം കൂടിയ പ്രദേശങ്ങളിൽ ഉണ്ടാകുന്നതരം അനോക്സിയയാണ്. ഔന്നത്യം കൂടുന്തോറും അന്തരീക്ഷത്തിലെ ഓക്സിജൻ മർദം കുറഞ്ഞുവരുന്നു. തന്മൂലം ശ്വസനവായുവിലെയും വായുകോശങ്ങളിലെയും ഓക്സിജൻമർദം കുറയുന്നു. ശ്വാസകോശങ്ങളിൽ രക്തത്തിന്റെ ഓക്സിജൻ സംയോജനം പൂർണമാകുന്നില്ല. ഈ രക്തത്തിന്റെ ചംക്രമണംകൊണ്ട് കോശങ്ങൾക്കു വേണ്ടിടത്തോളം ഓക്സിജൻ ലഭിക്കാതെ വരികയും ഓക്സിജൻ-ന്യൂനത ഉണ്ടാകുകയും ചെയ്യുന്നു.

ഉന്നതമേഖലകളിൽ എത്തുമ്പോൾ ഉണ്ടാകുന്ന അനോക്സിയയുടെ ലക്ഷണം ആ ഔന്നത്യത്തിലേക്ക് എത്താൻ എടുക്കുന്ന സമയവേഗത്തെ ആശ്രയിച്ചിരിക്കുന്നു. വൈമാനികരെപ്പോലെ വളരെ പെട്ടെന്ന് ഉന്നതമേഖലകളിൽ എത്തുകയാണെങ്കിൽ രോഗത്തിന്റെ ലക്ഷണങ്ങൾ പെട്ടെന്ന് ഉണ്ടാകുന്നവയും തീവ്രവും ആയിരിക്കും. ക്രമേണയാണ് ഔന്നത്യത്തിൽ എത്തുന്നതെങ്കിൽ രോഗലക്ഷണങ്ങൾ പൊതുവേ ലഘുവോ മിതമോ ആയിരിക്കും. ഔന്നത്യത്തിൽ എത്തി കുറച്ചു മണിക്കൂറുകൾക്കകം ലക്ഷണങ്ങൾ കണ്ടുതുടങ്ങുന്നു. താഴെ പറയുന്നവയാണ് പ്രധാന ലക്ഷണങ്ങൾ. 
തലവേദന, ക്ഷീണം, ഉറക്കമില്ലായ്മ, കാഴ്ചക്കുറവ്, കേൾവിക്കുറവ്, മാനസികമാന്ദ്യം, വിവേചനശക്തി നഷ്ടപ്പെടുക, ഓർമപ്പിശകുണ്ടാകുക, മാനസികക്കുഴപ്പം അനുഭവപ്പെടുക എന്നിവ തൊട്ട് അബോധാവസ്ഥ വരെ ഉണ്ടായേക്കാം. 
നെഞ്ചുവേദന, നെഞ്ചിടിപ്പ്, ഹൃദയസ്പന്ദനത്തിലെ ക്രമക്കേടുകൾ തുടങ്ങിയവ. 
കൈകാലുകൾക്കു തണുപ്പ്, വിങ്ങൽ, നീലിമ എന്നിവ.
ചെറിയ അധ്വാനം കൊണ്ടുപോലും ഉണ്ടാകുന്ന ശ്വാസവിമ്മിട്ടം. 
ഓക്കാനം, ഛർദി, വിശപ്പില്ലായ്മ ആദിയായവ.

ഓക്സിജൻ നല്കുകയോ, രോഗിയെ ഓക്സിജൻ മർദം കൂടിയ മേഖലകളിലേക്കു മാറ്റുകയോ ചെയ്താൽ രോഗലക്ഷണങ്ങൾ അപ്രത്യക്ഷമാകും. പര്യാനുകൂലനം കൊണ്ട് ഈ അസുഖങ്ങൾ ഒഴിവാക്കാവുന്നതാണ്.

രക്തത്തിലേക്കുള്ള ഓക്സിജൻ സംക്രമണത്തെ വിഘാതപ്പെടുത്തുന്ന ശ്വാസകോശരോഗങ്ങളിലും അനോക്സിക് അനോക്സിയ ഉണ്ടാകാം.

ശ്വസനവായുവിൽ ഓക്സിജൻ വേണ്ടിടത്തോളം ഉണ്ടെങ്കിലും രക്തത്തിലെ ഹീമോഗ്ലോബിന്റെ ന്യൂനതകൊണ്ടുണ്ടാകുന്നതരം അനോക്സിയയാണ് "അനീമിക് അനോക്സിയ". ഗുരുതരമായ അനീമിയയിൽ ഓക്സിജൻ വാഹക ഹീമോഗ്ലോബിൻ വളരെ കുറവായിരിക്കും. തന്മൂലം കോശങ്ങൾക്കു വേണ്ടത്ര ഓക്സിജൻ എത്തിക്കാൻ കഴിയാതെ വരുന്നു. ഹീമോഗ്ലോബിൻ ന്യൂനത ആകസ്മികമായി ഉണ്ടാകുമ്പോഴാണ് (തീവ്രരക്തസ്രാവത്തിലെന്നപോലെ) അനോക്സിയ കൂടുതലും പ്രകടമാകുന്നത്.

ഹീമോഗ്ലോബിന്റെ വൈകല്യങ്ങൾകൊണ്ടും ഇതുണ്ടാകാം. ഇത്തരം ക്രമക്കേടുകൾ മൂലം ഹീമോഗ്ലോബിന് ഓക്സിജൻ വഹിക്കാൻ കഴിവില്ലാതെ വരികയും അനോക്സിയ ഉണ്ടാകുകയും ചെയ്യുന്നു. കാർബൺമോണോക്സൈഡ് വൈകല്യങ്ങൾ മെത്ഹീമോഗ്ലോബിനീമിയ, സൽഫ്ഹീമോഗ്ലോബിനീമിയ എന്നിവയിലാണ് കണ്ടുവരുന്നത്.

രക്തത്തിൽ ആവശ്യമായ അളവിലും മർദത്തിലും ഓക്സിജൻ ഉണ്ടെങ്കിലും കോശപ്രോട്ടോപ്ലാസത്തിന്റെ വൈകല്യം കൊണ്ട് ഉണ്ടാകുന്നതരം അനോക്സിയ. പ്രോട്ടോപ്ലാസത്തിന്റെ വൈകല്യം കാരണം കോശങ്ങൾക്ക് ഓക്സിജൻ സ്വീകരിക്കാനോ ഉപയോഗിക്കാനോ കഴിയാതെവരുന്നു. സയനൈഡ്, സ്വാപകൌഷധങ്ങൾ, ചില നിശ്ചേതകൌഷധങ്ങൾ തുടങ്ങിയവ കോശശ്വസനത്തെ മന്ദീഭവിപ്പിക്കുന്നവയാണ്.

രക്തത്തിലെ ഓക്സിജന്റെ അളവ് സാധാരണമായിരിക്കുകയും എന്നാൽ കോശങ്ങളിലൂടെയുള്ള കാപ്പില്ലറി രക്തചംക്രമണം മന്ദമാകുകയും ചെയ്യുന്നതുകൊണ്ടുണ്ടാകുന്ന തരം അനോക്സിയയാണ് "നിശ്ചല-അനോക്സിയ". ഇത് വ്യാപകമോ സ്ഥാനികമോ ആകാം. ഹൃദ്രോഗം മൂലം ഹൃദയം വേണ്ടിടത്തോളം രക്തം പമ്പ് ചെയ്യാതിരിക്കുക, സിരീയ-രക്തചംക്രമണം മന്ദീഭവിക്കുക, ഷോക്ക് ലഭിക്കുക എന്നീ അവസ്ഥകളിൽ ഇത്തരം അനോക്സിയ ഉണ്ടാകാം.

ശരീരത്തിന്റെ ഒരു പ്രത്യേക സ്ഥാനത്തേക്കോ അവയവത്തിലേക്കോ ഉള്ള രക്തചംക്രമണം തടസ്സപ്പെടുന്നതുകൊണ്ടുണ്ടാകുന്ന അനോക്സിയയാണ് "സ്ഥാനിക അനോക്സിയ". രക്തവാഹികൾക്ക് സങ്കോചം സംഭവിക്കുന്നതുകൊണ്ടോ, അവ അടഞ്ഞുപോകുന്നതുകൊണ്ടോ ആണ് ഇതുണ്ടാകുക. ഉദാ. മസ്തിഷ്കധമനികളിലെ സെറിബ്രൽ അനോക്സിയ.

വർധിച്ച അന്തരീക്ഷമർദത്തിൽ കഴിയേണ്ടിവരുന്നവർ (ഉദാ. മുങ്ങൽ വിദഗ്ദ്ധർ, ഖനിത്തൊഴിലാളികൾ) സാധാരണ അന്തരീക്ഷമർദത്തിലേക്ക് പെട്ടെന്നു പോരുന്നതിന്റെ ഫലമായി ഉണ്ടാകുന്ന അവസ്ഥയാണ് "കെയ്സൺ രോഗം". വർധിച്ച അന്തരീക്ഷമർദത്തിൽ നൈട്രജൻ ശരീരകലകളിൽ ലയിച്ചുചേരുന്നു. അന്തരീക്ഷമർദം പെട്ടെന്നു കുറയുമ്പോൾ ഈ നൈട്രജൻ ശരീരകലകളിൽ കുമിളകളുണ്ടാക്കുകയും രോഗലക്ഷണം കാണിക്കയും ചെയ്യുന്നു. തലവേദന, തലകറക്കം, കൈകാലുകളിലും സന്ധികളിലും വേദന, പക്ഷവാതം തുടങ്ങിയവയാണ് ലക്ഷണങ്ങൾ. ചിലപ്പോൾ പെട്ടെന്നു മരണം സംഭവിക്കാം. സാധാരണ മർദത്തിലേക്കുള്ള തിരിച്ചുവരവ് ക്രമേണയായിരുന്നാൽ കലകളിൽ ലയിച്ചിരിക്കുന്ന നൈട്രജൻ രക്തത്തിൽ ലയിക്കുന്നു. അതിനാൽ രോഗലക്ഷണങ്ങൾ ഉണ്ടാകുന്നില്ല.

9150 മീറ്ററിൽ കൂടുതൽ ഉയരത്തിലേക്ക് പെട്ടെന്നു പറന്നുയരുന്ന വൈമാനികരിലും ഇതുപോലെയുള്ള രോഗലക്ഷണങ്ങൾ ഉണ്ടാകാറുണ്ട്. മർദം കുറഞ്ഞ ഒരന്തരീക്ഷത്തിൽ വളരെ പെട്ടെന്ന് എത്തുന്നതിന്റെ ഫലമായാണ് ഇതുണ്ടാകുന്നത്. ഇതിനെ വിസമ്മർദരോഗം എന്നു വിളിക്കുന്നു. 


</doc>
<doc id="125337" url="https://ml.wikipedia.org/wiki?curid=125337" title="ദി പൈറേറ്റ് ബേ">
ദി പൈറേറ്റ് ബേ

ബിറ്റ്ടോറൻറ് ഫയലുകൾ ഇൻഡക്സ് ചെയ്യപ്പെട്ട ഒരു സ്വീഡിഷ് വെബ്‌സൈറ്റാണ് ദി പൈറേറ്റ് ബേ.ഓർഗ്. അലക്സ ഇൻറർനെറ്റിന്റെ കണക്കുകൾ പ്രകാരം പ്രശസ്തിയിൽ ലോകത്ത് തൊണ്ണുറ്റൊന്നാമതും സ്വീഡനിൽ പത്തൊൻപതാം സ്ഥാനത്തുമാണ് പൈറേറ്റ് ബേ. പരസ്യങ്ങളാണ് പൈറേറ്റ് ബേയുടെ പ്രധാന വരുമാനമാർഗം. സ്വീഡിഷ് ആൻറി കോപ്പിറൈറ്റ് സംഘടനയായ പൈറേറ്റ്ബൈറൻ പൈറേറ്റ് ബേ സ്ഥാപിച്ചത്. 2004 ഒക്ടോബർ മുതൽ ഇത് പ്രത്യേക സ്ഥാപനമായി പ്രവർത്തിക്കാൻ തുടങ്ങി. 

2006 മെയ് 6-ന് വെബ്സൈറ്റിന്റെ സ്റ്റോക്ക്ഹോമിലുള്ള സെർവറുകൾ സ്വീഡിഷ് പോലീസ് റെയ്ഡ് ചെയ്തു. ഇതു കാരണം മൂന്നു ദിവസത്തേക്ക് സൈറ്റ് നിശ്ചലമായി. 2014 ലെ ഫിഫ കരാറുമായി ബന്ധപ്പെട്ട് സോണി 9 ന്റെ പരാതി പ്രകാരം ഇന്ത്യയിൽ ഈ സൈറ്റ് പൂർണ്ണമായും തടയപ്പെട്ടു.

ഉപയോക്താക്കൾക്ക് ടോറൻറ് ഫയലുകൾ തിരയാനും ഡൌൺലോഡ് ചെയ്യാനും സാധിക്കും. ഈ ടോറന്റ് ഫയലുകളിൽ യഥാർത്ഥ ഫയലിനെക്കുറിച്ചുള്ള വിവരങ്ങൾ (Metadata) മാത്രമാണ് അടങ്ങിയിരിക്കുന്നത്. എന്തു ഫയലാണ്. അതിന്റെ ട്രാക്കറുകൾ ഏതൊക്കെ, ഫയലിന്റെ ഹാഷ് വാല്യു, ഫയൽ നെയിം, ഫയൽ എക്സ്റ്റൻഷനുകൾ മുതലായവ ഇതിൽ ഉൾപ്പെട്ടിരിക്കും. ഓഡിയോ, വീഡിയോ, ഗെയിംസ് എന്നിങ്ങന വിവിധ വർഗ്ഗങ്ങളായി ടോറൻറുകളെ തരം തിരിച്ചിരിക്കുന്നു. തിരച്ചലിന്റെ ഫലങ്ങൾ പട്ടിക രൂപത്തിലാണ് വരുന്നത്. ഇതിൽ ഫയലിന്റെ പേര്, വലിപ്പം, സീഡുകളുടെയും ലീച്ചുകളുടെയും എണ്ണം എന്നിവ ഉൾപ്പെടുന്നു. വെബ്സൈറ്റിൽ രജിസ്ട്രേഷൻ സാധ്യമാണ്. രജിസ്ട്രേഷൻ സൌജന്യമാണ്. രജിസ്റ്റർ ചെയ്ത ഉപയോക്താക്കൾക്ക് തങ്ങളുടേതായ ടോറൻറ് ഫയലുകൾ അപ്ലോഡ് ചെയ്യാനും കമൻറ് ചെയ്യാനും സാധിക്കും.
ഹൈപ്പർ ക്യൂബ് എന്ന വെബ് സെർവറാണ് പൈറേറ്റ് ബേയുടെ നാല് ലിനക്സ് സെർവറുകൾ നടത്തുന്നത്. ഇതിന്റെ പഴയ പതിപ്പ് ഓപ്പൺ സോഴ്സ് ആയിരുന്നു. ബാൻഡ് വിഡ്ത് ഉപയോഗം കുറയ്ക്കാനായി പൈറേറ്റ് ബേ 2005 ജൂൺ 1-ന് വെബ്സൈറ്റ് നവീകരിച്ചു. ഒരു സെക്കൻഡിൽ 2000 എച്ച്ടിടിപി റിക്വസ്റ്റുകളാണ് അന്ന് പൈറേറ്റ് ബേയുടെ ഓരോ ലിനക്സ് സെർവറിനും കിട്ടിയിരുന്നത്. പിഎച്ച്പി ഇതിൽ ഉപയോഗിച്ചിരിക്കുന്നു. 31 ഡെഡിക്കേറ്റഡ് സെർവ്വറുകളാണ് പൈറേറ്റ് ബേയ്ക്ക് ഉള്ളത്. ഇതിൽ ഒൻപത് ഡൈനാമിക് വെബ് ഫ്രണ്ടുകൾ, ഡാറ്റാബേസ്, രണ്ട് സെർച്ച് എൻജിനുകൾ, എട്ട് ബിറ്റ്ടോറൻറ് ട്രാക്കറുകൾ എന്നിവ ഉൾപ്പെടുന്നു.

2007 ഡിസംബർ ഏഴിന് പൈറേറ്റ് ബേ ഹൈപ്പർക്യൂബിൽ നിന്നും ഓപ്പൺട്രാക്കറിലേക്ക് മാറി. കൂടാതെ ഹൈപ്പർക്യൂബിന് ഇല്ലാതെ പോയ യുഡിപി ട്രാക്കർ പ്രോട്ടോക്കോളും ഉപയോഗിക്കാൻ തുടങ്ങി. ഓപ്പൺട്രാക്കർ ഓപ്പൺ സോഴ്സ് ആണ്. 2008 ജുണിൽ സർവ്വറുകൾ എസ്.എസ്.എൽ എൻക്രിപ്ഷൻ പിന്തുണയ്ക്കും എന്ന് പൈറേറ്റ് ബേ പ്രഖ്യാപിച്ചു (https://thepiratebay.org നിന്നും ഉപയോഗിക്കാം)
. 2009 ജനുവരു 19-ന് പൈറേറ്റ് ബേ ഓപ്പൺട്രാക്കറിന്റെ ഐപി വെർഷൻ 6 ഉപയോഗിച്ച് ഐപി വെർഷൻ 6 പിന്തുണ തുടങ്ങി. 





</doc>
<doc id="125345" url="https://ml.wikipedia.org/wiki?curid=125345" title="ഇന്റർനാഷണൽ സ്റ്റാൻഡേർഡ് ബുക്ക് നമ്പർ">
ഇന്റർനാഷണൽ സ്റ്റാൻഡേർഡ് ബുക്ക് നമ്പർ

ഇന്റർനാഷണൽ സ്റ്റാൻഡേർഡ് ബുക്ക് നംബർ (ISBN) എന്നത് 

പുസ്തകങ്ങളെ തിരിച്ചറിയാൻ ഓരോ പുസ്തകത്തിനും പ്രത്യേക സംഖ്യ നൽകുന്ന രീതിയാണ് . 9-അക്കങ്ങളുള്ള "സ്റ്റാൻഡേർഡ് ബുക്ക് നംബറിങ്ങ് (SBN)" കോഡ് അടിസ്ഥാനമാക്കിയുള്ള ഈ അടയാളത്തിനു രൂപം കൊടുത്തത് ഗോർഡൊൺ ഫോസ്റ്റർ "(Gordon Foster)" ആണ്. ട്രിനിറ്റി കോളേജിലെ സ്റ്റാറ്റിറ്റിക്സ് പ്രൊഫസർ ആയിരുന്ന(Trinity College, Dublin) ഇദ്ദേഹം 1966 ൽ ഇതു ആവിഷ്കരിച്ചത് പുസ്തക വില്പനക്കാർക്കും W.H. Smith പോലുള്ള സ്റ്റേഷനറി ഉല്പന്ന വ്യാപാരികൾക്കും വേണ്ടിയായിരുന്നു.

അന്തർദേശീയ മാനദണ്ഡ പുസ്തക സംഖ്യ" ('"ISBN) അനന്യമായ സംഖ്യയാണ് 

ഓരോ പതിപ്പിനും വ്യത്യസ്തയ്ക്കും (പുനഃപ്രസിദ്ധീകരണത്തിനൊഴിച്ച്) വെവ്വേറെ ഐഎസ്ബിഎൻ ഉണ്ടായിരിക്കും. ഉദാഹരണത്തിന് ഒരേ പുസ്തകത്തിന്റെ  ഇ-പുസ്തകം,പേപ്പർബാക്ക്,  കട്ടിച്ചട്ട എന്നീ വകഭേദങ്ങൾക്ക് വേറെ വേറെ ഐഎസ്ബിഎൻ  ആയിരിക്കും. 2007 ജനുവരി 1 മുതൽ  ഐഎസ്ബിന്ന്നിന് 13 അക്കമുണ്ട്. അതിനുമുമ്പ് 10 അക്കമായിരുന്നു. ഐഎസ്ബിഎൻ നിശ്ചയിച്ചിരിക്കുന്ന രീതി രാജ്യത്തിനനുസരിച്ച് വ്യത്യാസമുണ്ട്. ഒരു രാജ്യത്തെ പ്രസിദ്ധീകരണ വ്യവസായത്തിന്റെ വ്യാപ്തി അനുസരിച്ചായിരിക്കും.

1967 ൽ നിലവിലുണ്ടായിരുന്ന, 1966ൽ തുടങ്ങിയ സ്റ്റാൻഡേഡ് ബുക്ക് നമ്പറിങ് (SBN) ആധാരമാക്കിയാണ് തുടക്കത്തിലെ ഐഎസ്ബിഎൻ രൂപരേഖ അംഗീകരണം  നടന്നത്. അന്തരാഷ്ട്ര ക്രമീകരണ സംഘടന (International Organization for Standardization) (ISO)യാണ്പത്തക്കഐഎസ്ബിഎൻ ISO 2108, 1970ൽ വികസിപ്പിച്ചത്.(SBN നെ മുമ്പിൽ 0 ചേർത്ത് പത്തക്ക  ഐഎസ്ബിഎൻ ആക്കി മാറ്റാം.) 

പലപ്പോഴും സ്വകാര്യമായി അച്ചടിച്ചതൊ  ഐഎസ്ബിഎൻ രീതി പിൻ തുടരാത്തവരൊ  ഐഎസ്ബിഎൻ ഇല്ലാത്ത പുസ്തകം ഇറക്കാറുണ്ട്. ഇത് പിന്നീട് തിരുത്താവുന്നതാണ്. 

മറ്റൊരു സൂചിക ആനുകാലികങ്ങളും ഇന്റർനാഷണൽ സ്റ്റാൻഡേഡ്മ്യൂസിക് മ്മ്പറും ഉൾപ്പെടുന്ന (International Standard Music Number) (ISMN) ഇന്റർനാഷണൽ സ്റ്റാൻഡേഡ് സീരിയൽ നമ്പർ ആണ്. 

സ്റ്റാൻഡേഡ് ബുക്ക് നമ്പറിങ്ങ്  (SBN) എന്നത് ഗോഡൻ ഫോസ്റ്റർ എന്ന ഡബ്ലിനിലെ ട്രിനിറ്റി കോളേജിലെ എമിരിറ്റസ് പ്രൊഫസ്സർ ഉണ്ടാക്കിയ വാണിജ്യ പുസ്തക സൂചികയാണ്. അത് പുസ്തക വില്പനക്കാരെ ഉദ്ദേശിച്ച് 1965ൽ പുറപ്പെടുവിച്ചതാണ്. 

1967ൽ ഡേവിഡ് വിറ്റേക്കർ പുറപ്പെടുവിച്ചതാണ്, ഐഎസ്ബിഎൻ ക്രമീകരണ അംഗീകാരം. (ഇദ്ദേഹത്തിനെ e "ഐഎസ്ബിഎന്റെ പിതാവ്" എന്നറിയുന്നു.

) and in 1968 in the US by Emery Koltay

 (അദ്ദേഹം പിന്നീട് യു.എസ്. ഐഎസ്ബിഎൻ എജൻസിയുടെ ഡയറക്ടറായി. പത്തക്ക ഐഎസ്ബിഎൻ വികസിപ്പിച്ചത് 1970ൽ ISOയാണ്, ISO2108 ആയി.

യുണൈറ്റഡ് കിങ്ങ്ഡത്തിൽ 1974 വരെ 9 അക്ക ഐഎസ്ബിഎൻ ഘടനയാണ് ഉപയോഗിച്ചിരുന്നു. ലോകം മുഴുവൻ രെജിസ്റ്റ്രേഷനുവേണ്ടി  അധികാരികളെ ഐഎസ്ഒ  നിയമിച്ചിട്ടുണ്ട്. ഐഎസ്ബിഎൻ  മാനദണ്ഡം നിർണ്ണയിച്ചത് ഐഎസ്ഒ നിയന്ത്രണത്തിലുള്ള സാങ്കേതിക കമ്മിറ്റി 46, ഉപ കമ്മിറ്റി 9 TC 46/SC 9യാണ്. 1978 മുതലാണ് ഓൺ- ലൈൻ സൗകര്യം നൽകിത്തുടങ്ങിയത്.   എസ്ബിഎന്നിനെ മുൻപിൽ ഒ ചേർത്ത് ഐഎസ്ബിഎൻ ആയി മാറ്റം. ഉദാഹരണത്തിന് 1965ൽ ഹൊഡ്ഡർ പ്രസിദ്ധീകരിച്ച  "മിസ്റ്റർ ജെ.ജി. റീഡർ" ന്റെ രണ്ടാം പതിപ്പിന്റെ എസ്ബിഎൻ   ആണ്. 340 പ്രസാധകരെ കാൺക്കുന്നു , 01381 അവരുടെ ക്രമ നമ്പർ,  8 എന്ന പരിശോധന അക്കമാണ്.ഇതിനെ 0-340-01381-8എന്ന ഐഎസ്ബിഎൻ ആക്കീമാറ്റാം. 

2007 ജനുവരി 1 മുതൽ 13 അക്ക ഐഎസ്ബിഎൻ ആണ്. അത് ബുക്ക് ലാന്റ് യൂറോപ്യൻ ആർട്ടിക്കിൾ നമ്പർ |EAN]]-13s മായി ഒത്തുപോക്കുന്നതാണ്   


</doc>
<doc id="125375" url="https://ml.wikipedia.org/wiki?curid=125375" title="നൊച്ചി">
നൊച്ചി

പൂവിന്റേയും ഇലയുടേയും നിറത്തെ കണക്കാക്കി 

മൈല(മയിലെള്ള്)
വെള്ളനൊച്ചി
കരിനൊച്ചി
ആറ്റുനൊച്ചി
ആറ്റുമയില

എന്നിങ്ങനെ നൊച്ചി പല തരമുണ്ട്. 



</doc>
<doc id="125380" url="https://ml.wikipedia.org/wiki?curid=125380" title="അന്യൂപ്ലോയ്ഡി">
അന്യൂപ്ലോയ്ഡി

ഒരു ജീവിയിൽ ഏതെങ്കിലുമൊരു പ്രത്യേക ക്രോമസോം ഇല്ലാതിരിക്കുകയോ അധികമായി ഉണ്ടായിരിക്കുകയോ ചെയ്യുന്ന അവസ്ഥയെ അന്യൂപ്ലോയിഡി എന്നു പറയുന്നു. ഡറ്റ്യൂറ (Datura) എന്ന സസ്യത്തിലാണ് ഈ സ്വഭാവവിശേഷം ആദ്യമായി കണ്ടുപിടിക്കപ്പെട്ടത്. ഇതിൽ സാധാരണ 12 ജോടി ക്രോമസോമുകളാണുള്ളത്. എ.എഫ്. ബ്ലേക്സ്ളീയും അദ്ദേഹത്തിന്റെ സഹപ്രവർത്തകരും ഡറ്റ്യൂറയിൽ നടത്തിയ പരീക്ഷണങ്ങളിലൂടെ പല തരത്തിലുള്ള അന്യൂപ്ലോയിഡുകളെ കണ്ടെത്തി. ഹാപ്ലോയിഡുകൾ (ക്രോമസോം-12), ട്രിപ്ലോയിഡുകൾ (ക്രോമസോം-36), ടെട്രപ്ലോയിഡുകൾ (ക്രോമസോം-48) എന്നിവയൊക്കെ അന്യൂപ്ലോയിഡുകളാണ്. 24 ക്രോമസോമിനുപകരം 25 ക്രോമസോമുള്ള(trisomic)തായിക്കണ്ട ചെടിക്കാണ് ഏറ്റവും രസകരമായ സ്വഭാവവിശേഷതകൾ ഉണ്ടായിരുന്നത്. ഈ പ്രത്യേക അന്യൂപ്ലോയിഡ് ബാഹ്യരൂപത്തിൽത്തന്നെ മറ്റു ചെടികളിൽനിന്ന് വ്യത്യസ്തമായിരുന്നു. ക്രോമസോമുകളുടെ എണ്ണം കൂടുകയോ കുറയുകയോ ചെയ്യുന്നതുകൊണ്ട് ജീൻ സന്തുലനത്തിലുണ്ടാകുന്ന വ്യത്യാസമാണ് ഈ മാറ്റങ്ങൾക്കു കാരണം. ക്രമാർധഭംഗത്തിൽ വരുന്ന ക്രമക്കേടുകൾമൂലമാണ് അന്യൂപ്ലോയിഡുകൾ ഉണ്ടാകുന്നത്.

സസ്യങ്ങളിലാണ് അന്യൂപ്ലോയിഡി സാധാരണയായി കണ്ടുവരുന്നത്. എന്നാൽ ജന്തുലോകത്തിലും ഇതിനു ധാരാളം ഉദാഹരണങ്ങളുണ്ട്. ഡ്രോസോഫിലയിൽ (Drosophila melanogaster) ബ്രിഡ്ജസ് എന്ന ശാസ്ത്രകാരൻ നടത്തിയ പരീക്ഷണങ്ങൾ അവയ്ക്കിടയിലും മോണോസോമികങ്ങളും (ഒരു ജോടി ക്രോമസോമിന്റെ സ്ഥാനത്ത് ഒന്നുമാത്രം കാണുന്നത്), നള്ളിസോമികങ്ങളും (ഒരു ജോടി ക്രോമസോം പൂർണമായി നഷ്ടപ്പെട്ടവ), ട്രൈസോമികങ്ങളും (ഒരു ജോടിക്കുപകരം മൂന്നെണ്ണമുള്ളവ) ടെട്രസോമികങ്ങളും ഉള്ളതായി തെളിയിച്ചു. ലിംഗക്രോമസോമുകളുടെ മാത്രമല്ല, ഓട്ടോ സോമുകളുടെയും (autosomes) എണ്ണം കൂടുകയോ കുറയുകയോ ചെയ്യാമെന്നും ഇദ്ദേഹത്തിന്റെ പരീക്ഷണങ്ങൾ വ്യക്തമാക്കി.

1959-ൽ "മംഗോളിസം" എന്ന രോഗം ബാധിച്ച മനുഷ്യരിൽ 46-നുപകരം 47 ക്രോമസോമുകൾ ഉണ്ടെന്നും അധികമുള്ള ഒന്ന് "ക്രോമസോം-21"-നെപ്പോലെതന്നെയാണിരിക്കുന്നതെന്നും തിരിച്ചറിഞ്ഞു. ഡൌൺസ് സിൻഡ്രോം, ട്രൈസോമിക്-21 എന്നുംകൂടി പേരുകളുള്ള ഈ രോഗം 1,000-ന് ഒന്നോ രണ്ടോ ആളുകൾക്കുണ്ടെന്നാണ് കണക്കാക്കിയിരിക്കുന്നത്. ഈ രോഗം ബാധിച്ച കുട്ടികളുടെ മുഖാവയവങ്ങൾക്ക് മംഗോളിയക്കാരുടെ പ്രത്യേക ഭാവങ്ങൾ ഉള്ളതിനാലാണ് ഈ പേര് കിട്ടിയത്. ഇവരുടെ മാനസിക വളർച്ച സാധാരണയിൽനിന്നും വളരെ മന്ദഗതിയിലായിരിക്കും. ശാരീരിക വളർച്ചയിലും ഇവർ പിന്നോക്കം നിൽക്കുന്നു. സാധാരണനിലയിൽ ആരോഗ്യമുള്ള മാതാപിതാക്കൾക്കാണ് ഇത്തരം "മംഗോൾ" കുട്ടികളുണ്ടാകുക. എന്നാൽ മാതാവിന്റെ പ്രായവുമായി ഇതിന് ബന്ധമുണ്ടെന്നു കാണാം. ചെറുപ്പക്കാരായ മാതാപിതാക്കൾക്ക് വളരെ അപൂർവമായി മാത്രമേ ഇത്തരം കുട്ടികളുണ്ടാകുന്നുള്ളൂ. മാതാവിന്റെ പ്രായം കൂടുന്തോറും ഇമ്മാതിരി കുട്ടികളുടെ എണ്ണവും വർധിക്കാവുന്നതാണ്. മനുഷ്യന്റെ ലൈംഗികസവിശേഷതകളുടെ വികാസത്തിൽ ദൃശ്യമാകുന്ന അസാധാരണതത്വത്തിന്റെ കാരണം ഒരു ക്രോമസോം - ഉത്പരിവർത്തനത്താൽ ഉളവാകുന്ന അന്യൂപ്ലോയിഡിയാണെന്ന് ഇപ്പോൾ അറിവായിട്ടുണ്ട്. ചെറുതും പ്രവർത്തനരഹിതവുമായ അണ്ഡാശയങ്ങളും, അല്പവികസിതമായ സ്ത്രീ ജനനേന്ദ്രിയങ്ങളും, സ്തനഗ്രന്ഥികളും ടർണർ സിൻഡ്രോം എന്നറിയപ്പെടുന്ന ഈ രോഗത്തിന്റെ പ്രത്യേകതകളാണ്. ഈ സിൻഡ്രോമുള്ള മിക്കവരിലും 45 ക്രോമസോമുകളേ കാണുന്നുള്ളൂ; ലിംഗക്രോമസോമുകളിൽ 'X' മാത്രമേയുള്ളു, 'Y' നഷ്ടമായിരിക്കുന്നു. ലൈംഗികമായും മാനസികമായും അല്പവളർച്ചയെത്തിയിട്ടുള്ള ആൺകുട്ടികളിലാണ് ക്ലൈൻഫെൽറ്റർ സിൻഡ്രോം സാധാരണയായി കാണപ്പെടുക. ഇവരുടെ വൃഷണങ്ങൾ വളരെ ചെറുതാണ്. ഇവരിൽ കുറേപ്പേരെങ്കിലും രണ്ട് 'X' ക്രോമസോമും ഒരു 'Y'യും ഉൾപ്പെടെ 47 ക്രോമസോമുള്ളവരായിരിക്കും.



</doc>
<doc id="125386" url="https://ml.wikipedia.org/wiki?curid=125386" title="പലകപ്പയ്യാനി">
പലകപ്പയ്യാനി

പാതിരി ഉൾപ്പെടുന്ന കുടുംബത്തിലെ മറ്റൊരിനം വൃക്ഷമാണ് പലകപ്പയ്യാനി അഥവാ വെള്ളപ്പാതിരി . ദശമൂലങ്ങളിൽ ഒന്ന്. സംസ്കൃതത്തിൽ ശ്യോന്യാക എന്നും ഇംഗ്ലീഷിൽ ഇന്ത്യൻ ട്രംമ്പറ്റ് ട്രീ എന്നും അറിയുന്നു.

ഇന്ത്യ, ബർ‌മ്മ, ശ്രീലങ്ക എന്നിവിടങ്ങളിൽ ഈർപ്പവും ധാരാളം മഴയുമുള്ള കാടുകളിൽ കണ്ടുവരുന്നു. നാട്ടിൽ നിന്നും വളരെ വേഗത്തിൽ അപ്രത്യക്ഷമായിക്കൊണ്ടിരിക്കുന്ന ഒരു മരമാണ്. പൂക്കൾ വലിപ്പമേറിയതും ദുർഗന്ധമുള്ളവയുമാണ്. ഫലം വാളുപോലെ വലിയവയാണ്‌. പത്തു വർ‌ഷം പ്രായമായ മരത്തിന്റെ വേരുകൾ നിയന്ത്രിതമായ തോതിൽ ശെഖരിക്കാം. നീണ്ട് വാളുപോലെയുള്ള കായ്കളുണ്ടാവുന്നതുകൊണ്ട് "ഡെമോക്ളീസിന്റെ വാളെന്നു്" പേരുണ്ട്. കായ്ക്കുള്ളിൽ ചിറകുകളുള്ള വിത്തുകളുണ്ട്.


അതിസാരം, വൃണങ്ങൾ എന്നിവയ്ക്കു് മരുന്നാണ്. 

ധാരാളം മഴ ലഭിക്കുന്ന നീർ‌വാർച്ചയുള്ള പശിമരാശിയുള്ള മണ്ണാണ് വളർച്ചയ്ക്കു നല്ലതു്. കായ് പൊട്ടി വിത്തു പുറത്തു വരുന്നതിനു മുമ്പ് കായ ശേഖരിക്കണം.വിത്തുകളുടെ മുളക്കാനുള്ള ശേഷി വേഗം നഷ്ടപ്പെടുന്നതു കൊണ്ട് വേഗം തന്നെ മുളപ്പിച്ചെടുക്കണം.




</doc>
<doc id="125389" url="https://ml.wikipedia.org/wiki?curid=125389" title="അന്യൂറിസം">
അന്യൂറിസം

ദുർബലമായ രക്തക്കുഴലുകളിൽ കാണുന്ന അപസാമാന്യ സ്ഥാനികവീക്കമാണ് അന്യൂറിസം. രക്തക്കുഴലുകളുടെ ഭിത്തിയിലുള്ള ഇലാസ്തികകലയാണ് രക്തക്കുഴലുകളുടെ സങ്കോചവികാസങ്ങൾക്ക് അടിസ്ഥാനം. ഈ സ്തരത്തിലെ വൈകല്യങ്ങളാണ് അന്യൂറിസത്തിന് കാരണമാകുന്നത്. രക്തക്കുഴലിന്റെ ഭിത്തിയിലെ സഹജാതമായ ദൌർബല്യങ്ങൾ, ക്ഷതികൾ, വർധിച്ച രക്തസമ്മർദ്ദം, എന്നിവയും അന്യൂറിസം സൃഷ്ടിക്കുവാൻ കാരണമാകാം. സിഫിലിസ്, രക്തക്കുഴലിന്റെ കേടുകൾ എന്നീ രോഗങ്ങളും ഇതിനു കാരണമാണ്.

ഘടനയനുസരിച്ച് ഇവ രണ്ടു തരത്തിൽ കാണപ്പെടുന്നുണ്ട്.
രക്തഭിത്തി ഭേദിക്കപ്പെടാത്ത അന്യൂറിസം "വാസ്തവിക അന്യൂറിസം" എന്ന് അറിയപ്പെടുന്നു

രക്തഭിത്തിയുടെ ആന്തരികസ്തരം ഭേദിക്കപ്പെടുകയും മറ്റുസ്തരങ്ങൾക്കുള്ളിലേക്ക് രക്തം ഊർന്നിറങ്ങുകയും ചെയ്യുന്നതുകൊണ്ടുണ്ടാകുന്ന അന്യൂറിസമാണ് "അവാസ്തവിക അന്യൂറിസം". ഇതിനുചുറ്റും തന്തുകകലയുടെ ഒരാവരണം ഉണ്ടാകുന്നു.

ആകൃതിയനുസരിച്ച് പലതരം അന്യൂറിസം കാണപ്പെടുന്നു. ഇവ ശംഖാകൃതിയിലുള്ളതോ, സഞ്ചിരൂപത്തിലുള്ളതോ ആയിരിക്കാം. ഒരു അന്യൂറിസത്തിന് വിച്ഛേദനം വരുമ്പോൾ രക്തവാഹിയുടെ അന്തർസ്തരം ഭേദിക്കപ്പെടുകയും അവയ്ക്കിടയിലേക്ക് രക്തം കടക്കുകയും ചെയ്യുന്നു.

അന്യൂറിസം ഉണ്ടാകുന്ന സ്ഥാനം പ്രധാനമാണ്. ഒരു രക്തക്കുഴലിലോ പല രക്തക്കുഴലുകളിലോ അനേകം ചെറിയ അന്യൂറിസങ്ങൾ ഉണ്ടാകുന്ന അവസ്ഥയാണ് "വികരിത അന്യൂറിസങ്ങൾ". ധമനീ-സിരീക അന്യൂറിസമുണ്ടാകുന്നത് ധമനിയും സിരയും സന്ധിക്കുന്ന ഭാഗത്താണ്. രോഗലക്ഷണങ്ങൾ അന്യൂറിസത്തിന്റെ സ്ഥാനത്തെയും വലിപ്പത്തെയും ആശ്രയിച്ചിരിക്കും. പരിധീയ രക്തക്കുഴലുകളിൽ ഇത് മുഴകളായി കാണപ്പെടുന്നു. സാധാരണയായി വേദന ഉണ്ടാകാറില്ല. എന്നാൽ ഇവ ചുറ്റുമുള്ള അവയവങ്ങളിൽ സമ്മർദം ചെലുത്തുന്നതിന്റെ ഫലമായി വിവിധതരം ലക്ഷണങ്ങൾ ഉണ്ടാകുന്നു. മഹാധമനിക്കുണ്ടാകുന്ന അന്യൂറിസം അപകടകാരിയാണ്. അന്യൂറിസം ഭേദിക്കപ്പെട്ടുണ്ടാകുന്ന രക്തസ്രാവത്താൽ മരണം സംഭവിക്കാം. എക്സ്-റേ, ചായങ്ങൾ ഉപയോഗിച്ചുള്ള ഛായാപഠനം എന്നിവകൊണ്ട് രോഗനിർണയം നടത്താം. അന്യൂറിസത്തിന്റെ സ്ഥാനത്തെയും വലിപ്പത്തെയും ആശ്രയിച്ചാണ് ചികിത്സ നിശ്ചയിക്കുന്നത്. രോഗമുള്ള ഭാഗം ശസ്ത്രക്രിയമൂലം നീക്കം ചെയ്യുകയാണ് സ്ഥായിയായ പ്രതിവിധി. 


</doc>
<doc id="125391" url="https://ml.wikipedia.org/wiki?curid=125391" title="അക്ബർ (നോവൽ)">
അക്ബർ (നോവൽ)

അക്ബർ ചക്രവർത്തിയുടെ ജീവിതകാലത്തെ ആസ്പദമാക്കി നെതർലന്റ്സ് എഴുത്തുകാരനായ (, ) ഡച്ച് ഭാഷയിലെഴുതി 1872-ൽ പ്രസിദ്ധീകരിച്ച ഒരു ചരിത്രനോവലാണ് അക്ബർ.

അക്ബറുടെ സ്വഭാവവിശേഷങ്ങളെയും അദ്ദേഹം നടപ്പിൽ വരുത്തിയ പരിഷ്കാരങ്ങളെയും ആ കാലത്തെ ജനങ്ങളുടെ സ്ഥിതിയെയും ഇതിൽ വ്യക്തമായി വിവരിച്ചിരിക്കുന്നു. ചരിത്രപുരുഷന്മാരായ സലിം, അബുൽ ഫസ്ൽ, ഫൈസി, അബ്ദുൽ ഖാദർ ബാദാവുനി, റൂഡോൾഫ് അക്വാവിവ എന്നിവർ ഇതിലെ കഥാപാത്രങ്ങളാണ്. നന്ദിഗുപ്തൻ, ഇരാവതി മുതലായ ചില കല്പിത കഥാപാത്രങ്ങളെയും ഇതിൽ സന്നിവേശിപ്പിച്ചിട്ടുണ്ട്. ചരിത്രത്തിൽനിന്നു ചില്ലറ വ്യതിയാനങ്ങൾ ഉണ്ടെങ്കിലും അക്ബറുടെ ഭരണകാലത്തെ സ്ഥിതിഗതികളുടെ സമഗ്രമായ ഒരു ചിത്രം ഈ ആഖ്യായികയിൽനിന്ന് ലഭിക്കുന്നു. കഥാഖ്യാനത്തിൽ അവക്രതയും പാത്രസൃഷ്ടിയിൽ സ്വാഭാവികതയും ദീക്ഷിച്ചിരിക്കുന്നുവെന്നത് ഇതിന്റെ സവിശേഷതയാണ്. എ.ഡി. 1872-ൽ ആണ് ഈ കൃതി ഡച്ചുഭാഷയിൽ പ്രസിദ്ധപ്പെടുത്തിയത്. 1877-ൽ ഇതിന്റെ ജർമൻ പരിഭാഷയും 1879-ൽ ഇംഗ്ലീഷ് പരിഭാഷയും പുറത്തുവന്നു. 
ഇംഗ്ലീഷ് പരിഭാഷ വായിക്കാനിടവന്ന വിശാഖംതിരുനാൾ മഹാരാജാവ് "ഇതു മുഴുവനും ഭാഷാന്തരീകരിക്കത്തക്ക യോഗ്യതയുള്ളതാകുന്നു" എന്നൊരു കുറിപ്പോടുകൂടി 1880-ൽ കേരളവർമ വലിയകോയിത്തമ്പുരാന് അയച്ചുകൊടുക്കുകയും അദ്ദേഹം അത് 1882-ൽ മലയാളത്തിലേക്കു പരിഭാഷപ്പെടുത്തിത്തുടങ്ങുകയും ചെയ്തു. 1894-ൽ ഈ പരിഭാഷ പ്രസിദ്ധീകരിക്കപ്പെട്ടു.

തമ്പുരാന്റെ തർജുമയിലെ ഭാഷ സംസ്കൃതപദജടിലവും പ്രാസബഹുലവുമാണ്. ഗ്രന്ഥത്തിന്റെ ആരംഭത്തിൽ കാണുന്ന വർണന ഇതിന് മതിയായ ഉദാഹരണമാണ്.

എന്നാൽ ഗ്രന്ഥം പുരോഗമിക്കുന്തോറും ശൈലി കൂടുതൽ ലളിതവും സ്വാഭാവികവുമായിത്തീരുന്നു. ഗ്രന്ഥത്തിന്റെ അവതാരികയിൽ സ്വന്തം ഭാഷാരീതിയെപ്പറ്റി വിവർത്തകൻ ചെയ്തിട്ടുള്ള പ്രസ്താവം ശ്രദ്ധേയമാണ്: "സംസ്കൃതത്തെക്കുറിച്ച് വൈമുഖ്യമുള്ളവർ ഉപക്രമം കണ്ടു ബുദ്ധിക്ഷയത്താൽ പുസ്തകം വലിച്ചെറിഞ്ഞുകളയാതെ അല്പം ക്ഷമയോടുകൂടി മേൽ വായിച്ചുനോക്കിയാൽ അങ്ങോട്ടങ്ങോട്ടു സംസ്കൃതപദപ്രയോഗം കുറവാണെന്നു കാണുന്നതു കൂടാതെ തങ്ങളുടെ ശ്രമം നിഷ്പ്രയോജനമായി എന്ന പശ്ചാത്താപത്തിനു യാതൊരു വിധത്തിലും ഇടയില്ലെന്നു അവർക്ക് ഒടുവിൽ നിശ്ചയമായി ബോധപ്പെടുന്നതും ആണ്."

തർജുമയാണെങ്കിലും മലയാളത്തിൽ ആദ്യമായി രചിക്കപ്പെട്ട ലക്ഷണയുക്തമായ നോവൽ അക്ബറാണ്. ആദ്യകാലങ്ങളിൽ, പത്രപ്രവർത്തകരും മറ്റും അവശ്യം വായിച്ചിരിക്കേണ്ട ഗ്രന്ഥങ്ങളിലൊന്നായി ചൂണ്ടിക്കാണിക്കപ്പെട്ടിരുന്നു.


</doc>
<doc id="125392" url="https://ml.wikipedia.org/wiki?curid=125392" title="ബി.ആർ.പി. ഭാസ്കർ">
ബി.ആർ.പി. ഭാസ്കർ

കേരളത്തിലെ മുതിർന്ന ഒരു മാധ്യമപ്രവർത്തകനും മനുഷ്യാവകാശ-സാമൂഹ്യ പ്രവർത്തകനുമാണ്‌ ബി.ആർ.പി. ഭാസ്കർ (ബാബു രാജേന്ദ്ര പ്രസാദ് ഭാസ്കർ (ജനനം : മാർച്ച് 12 1932).

ഇന്ത്യയിലെ പല പ്രമുഖ ദേശീയ പത്രങ്ങളിലും പത്രാധിപരായി ഭാസ്കർ സേവനമനുഷ്ഠിച്ചു. ചെന്നൈയിൽ ദ ഹിന്ദുവിന്റെ സഹപത്രാധിപർ (1953-1958), ന്യൂഡൽഹിയിൽ ദ സ്റ്റേറ്റ്മാനിൽ ഉപപത്രാധിപർ (1959-1963), 1963 മുതൽ 1965 വരെ പാട്രിയറ്റിന്റെ സഹപത്രാധിപർ,1984 മുതൽ 91 വരെ ബാംഗ്ലൂരിൽ ഡെക്കാൻ ഹെറാൾഡിൽ അസോസിയേറ്റ് പത്രാധിപർ, 1996 മുതൽ 1997 വരെ ഹൈദരാബാദിൽ ആൻഡ്രാപ്രദേശ് ടൈംസിന്റെ ഡയറക്ടറും കൺസൽറ്റന്റും എന്നീ നിലകളിൽ പ്രവർത്തിച്ചു. ഇപ്പോൾ ഷാർജയിൽ നിന്ന് പ്രസിദ്ധീകരിക്കുന്ന ഗൾഫ് ടുഡെ പത്രത്തിലെ ഒരു കോളമിസ്റ്റാണ്‌ ബി.ആ.പി. ഭാസ്കർ. കൂടാതെ മലയാളത്തിലെയും ഇംഗ്ലീഷിലേയും വിവിധ പത്രങ്ങളിൽ എഴുതി വരുന്നു.

തകഴിയുടെ പ്രശസ്ത നോവൽ കയർ അതേപേരിൽ എം.എസ്. സത്യുവിന്റെ സം‌വിധാനത്തിൽ ഹിന്ദി സീരിയലായി ഇറക്കി. 1989 ൽ ഇതു ദേശീയശൃംഗലയിൽ പ്രക്ഷേപണം ചെയ്യപ്പെട്ടു. ദൂരദർശന്‌ വാർത്തകളും ഫീച്ചറുകളും നിർമ്മിച്ചു നൽകുന്ന ബാംഗ്ലൂരിലെ ഫോക്കസ് ഇന്ത്യ ഫീച്ചേഴ്സിന്റെ ഉപദേശകനായി 1989 മുതൽ 1992 വരെ സേവനമനുഷ്ഠിച്ചു. 1994 മുതൽ 1999 വരെ ഏഷ്യാനെറ്റിന്റെ എഡിറ്റോറിയൽ ഉപദേശകനായും മീഡിയ വാച്ച് എന്ന പരിപാടിയിൽ സക്കറിയയുമായി സഹഅവതാരകനായും പ്രവർത്തിച്ചു.

1951 ൽ കേരള സർവകലാശാലയിൽ നിന്ന് ബി.എസ്.സി യും 1959 ൽ യൂണിവേഴ്സിറ്റി ഓഫ് ദ് ഫിലിപ്പീൻസിൽ നിന്ന് എം.എ. ബിരുദവും കരസ്ഥമാക്കി. ഭാര്യ:രമ ബി.ഭാസ്കർ. മകൾ ബിന്ദു ഭാസ്കർ ബാലാജി.

പത്രപ്രവർത്തനരംഗത്തെ സമഗ്രസംഭാവനയ്ക്ക് കേരള സർക്കാർ നൽകുന്ന സ്വദേശാഭിമാനി-കേസരി മാധ്യമപുരസ്‌കാരം 2014 ൽ ബി.ആർ.പി. ഭാസ്കറിനു ലഭിക്കുകയുണ്ടായി.



</doc>
<doc id="125412" url="https://ml.wikipedia.org/wiki?curid=125412" title="ബന്ധനം">
ബന്ധനം

എം.ടി. വാസുദേവൻ നായരുടെ സംവിധാനത്തിൽ സുകുമാരൻ, ശങ്കരാടി, അടൂർ ഭാസി, ശോഭ, ശുഭ എന്നിവർ പ്രധാനവേഷങ്ങളിൽ അഭിനയിച്ച് 1978-ൽ പ്രദർശനത്തിനിറങ്ങിയ ഒരു മലയാളചലച്ചിത്രമാണ് ബന്ധനം. 1978-ലെ മികച്ച ചലച്ചിത്രത്തിനുള്ള കേരളസംസ്ഥാന പുരസ്കാരവും മികച്ച ഗായകനുള്ള പുരസ്കാരവും (പി. ജയചന്ദ്രൻ) ഈ ചിത്രത്തിന്‌ ലഭിച്ചു. മറുനാടൻ മൂവീസിന്റെ ബാനറിൽ വി.ബി.കെ. മേനോൻ, പി.കെ. ഭാസ്കരൻ നായർ എന്നിവർ ചേർന്ന് നിർമ്മിച്ച ഈ ചിത്രം വിതരണം ചെയ്തത് സിത്താര പിൿചേഴ്‌സ് ആണ്. എം.ടി. വാസുദേവൻ നായർ തന്നെയാണ് ചിത്രത്തിന്റെ രചനയും നിർവ്വഹിച്ചിരിക്കുന്നത്.

ഒ.എൻ.വി. കുറുപ്പ് എഴുതിയ ഇതിലെ ഗാനങ്ങൾക്ക് സംഗീതസംവിധാനം നിർവ്വഹിച്ചത് എം.ബി. ശ്രീനിവാസൻ ആണ്. 




</doc>
<doc id="125415" url="https://ml.wikipedia.org/wiki?curid=125415" title="ചിലി ഭൂകമ്പം (2010)">
ചിലി ഭൂകമ്പം (2010)

2010 ഫെബ്രുവരി 27-ന് ചിലിയിലെ മൗലേ മേഖലക്കടുത്ത് കടലിൽ തദ്ദേശസമയം വെളുപ്പിന് 03:34-ന് സംഭവിച്ച ഭൂകമ്പമാണ് 2010 ചിലി ഭൂകമ്പം എന്നറിയപ്പെടുന്നത്. റിക്ചർ സ്കെയിൽ 8.8 തീവ്രത രേഖപ്പെടുത്തിയ ഈ ഭൂകമ്പം, 90 സെക്കന്റ് നേരം നീണ്ടുനിന്നു., ചിലിയിലെ 80 ശതമാനം ജനങ്ങളും അധിവസിക്കുന്ന, വടക്ക് അറാവ്കാനിയ മുതൽ തെക്ക് വാൽപറൈസോ വരെയുള്ള 6 മേഖലകളിൽ ഈ ഭൂകമ്പം ശക്തമായി അനുഭവപ്പെട്ടു.

ചിലിയിലെ അറാവ്കോ, കൊറോണൽ എന്നീ നഗരങ്ങളിലാണ് വിനാശകരമാം വിധത്തിൽ ഈ ഭൂകമ്പം ബാധിച്ചത്. തലസ്ഥാനമായ സാന്റിയാഗോയിലും ശക്തമായ കുലുക്കമുണ്ടായി. അയൽരാജ്യമായ അർജന്റീനയിലെ ബ്യൂണസ് അയേഴ്സ്, കോർഡോബ, മെൻഡോസ, ലാ റിയോജ എന്നീ നഗരങ്ങളിലും ഭൂചലനം അനുഭവപ്പെട്ടു. ഭൂകമ്പകേന്ദ്രത്തിന് ഏതാണ്ട് 2400 കിലോമീറ്റർ ദൂരെയുള്ള ദക്ഷിണ പെറുവിലെ ഇക നഗരത്തിൽ വരെ ഈ ഭൂകമ്പത്തിന്റെ കുലുക്കം അനുഭവപ്പെട്ടിരുന്നു.

ഈ ഭൂകമ്പം മൂലമുണ്ടായ സുനാമി ദക്ഷിണമദ്ധ്യചിലിയിലെ നിരവധി തീരനഗരങ്ങളെ നാമാവശേഷമാക്കുകയും, ടാൽകാഹുവാനോയിലെ തുറമുഖത്തിന് നാശം വരുത്തുകയും ചെയ്തു. 53 രാജ്യങ്ങളിൽ സുനാമി മുന്നറിയിപ്പ് നൽകിയിരുന്നു. കാലിഫോർണിയയിലെ സാൻ ഡീഗോ പ്രദേശത്ത് ചെറിയ നാശം വരുത്തിയ ഈ സുനാമി, ജപ്പാനിലെ തോഹോകു മേഖലയിലെ മൽസ്യബന്ധനമേഖലക്ക്, ഏതാണ്ട്‌ 600 കോടിയിലധികം യെന്നിന്റെ നഷ്ടം വരുത്തി. ചിലി പ്രസിഡണ്ട് മൈക്കൽ ബാഷ്ലെറ്റ്, രാജ്യത്ത് അടിയന്തരാവസ്ഥ പ്രഖ്യാപിക്കുകയും ദുരിതാശ്വാസപ്രവർത്തനങ്ങൾക്ക് സൈന്യത്തെ വിന്യസിക്കുകയും ചെയ്തു. 2010 മേയ് 15-ലെ അവസാന കണക്കുകളനുസരിച്ച് 521 പേർ ഈ ഭൂകമ്പത്തിൽ മരണമടഞ്ഞു.

അതിശക്തമായിരുന്ന ഈ ഭൂകമ്പം നിമിത്തം ഭൂമിയിലെ ദിവസങ്ങളുടെ ദൈർഘ്യത്തിൽ 1.26 മൈക്രോസെക്കന്റിന്റെ കുറവുണ്ടായിരിക്കാം എന്നും ഭൂമിയുടെ അച്ചുതണ്ടിന് 8 സെന്റീമീറ്റർ അഥവാ 2.7 മില്ലീ ആർക്ക്സെക്കന്റ് മാറ്റം സംഭവിച്ചിരിക്കാം എന്നും ഭൂകമ്പശാസ്ത്രവിദഗ്ദ്ധർ അനുമാനിക്കുന്നു. ഈ ഭൂകമ്പം മൂലം, കൺസെപ്ഷൻ നഗരം 3.04 മീറ്റർ പടിഞ്ഞാറേക്ക് നീങ്ങിയതായി ജി.പി.എസ്. ഉപയോഗിച്ച് കൃത്യമായി തിട്ടപ്പെടുത്തിയിട്ടുണ്ട്. ചിലിയുടെ തലസ്ഥാനമായ സാന്റിയാഗോയും 24 സെന്റീമീറ്റർ പടിഞ്ഞാറുഭാഗത്തേക്ക് നീങ്ങി. കൺസെപ്ഷണിൽ നിന്നും ഏതാണ്ട് 350 കിലോമീറ്റർ ദൂരെ സ്ഥിതി ചെയ്യുന്ന അർജന്റീനയിലെ ബ്യൂണസ് അയേഴ്സ് നഗരത്തിനു വരെ 3.9 സെന്റീമീറ്റർ സ്ഥാനചലനം സംഭവിച്ചു. ചിലിയുടെ വിസ്തീർണ്ണത്തിൽ 1.2 ചതുരശ്രകിലോമീറ്ററിന്റെ വർദ്ധന, ഈ ഭൂകമ്പത്തിന്റെ ഫലമായി ഉണ്ടായതായും കണക്കാക്കപ്പെടുന്നു. 

ചിലിയിലെ മൗലേ മേഖലയുടെ തീരത്തിന് തൊട്ടടുത്തുള്ള 35.909°S, 72.733°W എന്നീ അക്ഷാംശരേഖാംശങ്ങളാണ് ഈ ഭൂകമ്പത്തിന്റെ പ്രഭവകേന്ദ്രം. ക്യുറാനിപെ നഗരത്തിന് ഏതാണ്ട്‌ തെക്കുപടിഞ്ഞാറായും ചിലിയിലെ രണ്ടാമത്തെ വലിയ നഗരമായ കൺസെപ്ഷന് 100 കിലോമീറ്റർ (71 മൈൽ) വടക്കുകിഴക്കായുമാണിത്.

ഭൂകമ്പത്തിന്റെ അധികേന്ദ്രത്തിന് ഏതാണ്ട് വടക്ക് അമേരിക്കൻ ഐക്യനാടുകളിലെ ന്യൂ ഓർലിയസിലുള്ള പോൺചാട്രയിൻ തടാകത്തിൽ സീഷേ എന്നറീയപ്പെടുന്ന തിരമാലകൾ സൃഷ്ടിക്കാൻ വരെ ഈ ഭൂകമ്പത്തിന് കരുത്തുണ്ടായിരുന്നു.



</doc>
<doc id="125417" url="https://ml.wikipedia.org/wiki?curid=125417" title="2008 ഏഷ്യാകപ്പ്">
2008 ഏഷ്യാകപ്പ്

2008ൽ പാകിസ്താനിൽ വച്ച് സംഘടിപ്പിച്ച ഒൻപതാം ഏഷ്യാകപ്പാണ് 2008 ഏഷ്യാകപ്പ്. ഈ ഏഷ്യാകപ്പിനെ സ്റ്റാർ ക്രിക്കറ്റ് ഏഷ്യാകപ്പ് എന്നും അറിയപ്പെടുന്നു. ഇന്ത്യ, പാകിസ്താൻ, ശ്രീലങ്ക, ബംഗ്ലാദേശ്, ഹോങ്കോങ്, ഐക്യ അറബ് എമിറേറ്റുകൾ എന്നീ ആറ് ടീമുകളാണ്‌ ഈ ടൂർണ്ണമെന്റിൽ പങ്കെടുത്തത്. പാകിസ്താനിൽ സംഘടിപ്പിച്ച ആദ്യ ഏഷ്യാകപ്പാണിത്. മുൻപ് 1993-ൽ ഏഷ്യാകപ്പ് പാകിസ്താനിൽ വച്ച് നടത്താനിരുന്നെങ്കിലും മോശമായ രാഷ്ട്രീയ പ്രശ്നങ്ങളെ തുടർന്ന് ഉപേക്ഷിക്കുകയായിരുന്നു. നാല്‌ വർഷത്തെ ഇടവേളയ്കു ശേഷം നടന്ന മത്സരങ്ങൾ 2008 ജൂൺ 24ന്‌ ആരംഭിച്ച് ജൂലൈ 6ന്‌ സമാപിച്ചു. മത്സരങ്ങൾ ഇന്ത്യയിൽ സ്റ്റാർ ക്രിക്കറ്റും പാകിസ്താനിൽ ജിയോ സൂപ്പറുമാണ് സം‌പ്രേക്ഷണം ചെയ്തത്.

ഫൈനലിന്‌ ഇന്ത്യയും ശ്രീലങ്കയും യോഗ്യത നേടി. കലാശക്കളിയിൽ ഇന്ത്യയെ 100 റൺസിനു തോൽ‌‌പ്പിച്ച് ശ്രീലങ്ക നാലാം തവണ ഏഷ്യാകപ്പ് നേടി. ശ്രീലങ്കയുടെ അജന്താ മെൻഡിസായിരുന്നു ടൂർണ്ണമെന്റിലെ കേമൻ.

ഒൻപതാമത്തെ ഏഷ്യാകപ്പ് 2006ൽ സംഘടിപ്പിക്കാനായിരുന്നു ആദ്യശ്രമം, എന്നാൽ അന്താരാഷ്ട്ര മത്സരങ്ങളുടെ കൂടുതലായുള്ള എണ്ണം മൂലം ഇതിനു സാധിച്ചില്ല. ഗ്രൂപ്പ് എയിൽ ബംഗ്ലാദേശ്, ശ്രീലങ്ക, ഐക്യ അറബ് എമിറേറ്റുകൾ എന്നീ ടിമുകളും ഗ്രൂപ്പ് ബിയിൽ ഇന്ത്യ, പാകിസ്താൻ, ഹോങ്കോങ് എന്നീ ടീമുകളും ആയിരുന്നു. 

ഗ്രൂപ്പിലെ മത്സരങ്ങൾ റൗണ്ട് റോബിൻ ഘടനയിലായിരുന്നു സംഘടിപ്പിച്ചത്. ഒരോ ഗ്രൂപ്പിൽ നിന്നും രണ്ട് ടീമുകൾ വീതം സൂപ്പർ ഫോറിലേക്ക് യോഗ്യത നേടും. സൂപ്പർ ഫോറിലും റൗണ്ട് റോബിൻ ഘടനയിലാണ്‌ മത്സരങ്ങൾ. ഇവിടെ നിന്നും ഏറ്റവും കൂടുതൽ പോയിന്റ് നേടുന്ന രണ്ട് ടീമുകളാണ്‌ ഫൈനലിന്‌ യോഗ്യത നേടുന്നത്.



</doc>
<doc id="125420" url="https://ml.wikipedia.org/wiki?curid=125420" title="അക്ബർ ഇലാഹാബാദി">
അക്ബർ ഇലാഹാബാദി

ഉർദു കവി. സയ്യദ് അക്ബർ ഹുസൈൻ എന്നാണ് പൂർണനാമം. 1846-ൽ അലഹബാദിൽ ജനിച്ചു. രണ്ടുമൂന്നു വർഷം സർക്കാരുദ്യോഗത്തിലിരുന്നശേഷം വീണ്ടും കോളജിൽ ചേർന്നു പഠിച്ച് നിയമബിരുദം നേടുകയും അലഹാബാദ് ഹൈക്കോടതിയിൽ പ്രാക്ടീസ് ആരംഭിക്കുകയും ചെയ്തു. ക്രമേണ മുൻസിഫായും ഹൈക്കോർട്ട് ജഡ്ജിയായും നിയമിതനായി. 1903-ൽ ഉദ്യോഗത്തിൽ നിന്നു വിരമിച്ചു.

അക്ബർ വളരെ ചെറുപ്പത്തിൽത്തന്നെ കവിതകൾ എഴുതിത്തുടങ്ങിയിരുന്നു. ഉർദുകവിയും പണ്ഡിതനുമായ വഹീദുമായി ഇദ്ദേഹത്തിനു നിത്യസമ്പർക്കമുണ്ടായിരുന്നു. വഹീദിന്റെ നിർദ്ദേശങ്ങൾ അക്ബറിന്റെ കവിതാരചനയുടെ വികസനത്തിന് വളരെ സഹായകമായിത്തീർന്നു. ആദ്യകാലങ്ങളിൽ വഹീദിന്റെ ശൈലിയും രചനാരീതിയും അനുകരിച്ചെഴുതാനാണ് അക്ബർ ശ്രമിച്ചതെങ്കിലും അധികം വൈകാതെ സ്വന്തമായൊരു ശൈലി വളർത്തിയെടുക്കാൻ ഇദ്ദേഹത്തിനു സാധിച്ചു. മുസ്ലീം അനാചാരങ്ങളെ കവിതയിലൂടെ ഇദ്ദേഹം ശക്തിമത്തായി വിമർശിച്ചു. ഇക്കാരണത്താൽ പുരോഗമനാശയക്കാരനായ കവി എന്ന ഖ്യാതി അക്ബർക്കു ലഭിച്ചു.

ഉർദു കവിതാരംഗത്ത് പുതിയൊരു സ്വരം ഉയർത്തുവാൻ അക്ബർക്കു കഴിഞ്ഞു. സാധാരണക്കാരന്റെ ഭാഷയിൽ തികച്ചും അകൃത്രിമമായ ശൈലിയിൽ ഇദ്ദേഹം രചിച്ച ഗീതകങ്ങൾക്ക് വളരെയധികം ജനപ്രീതി ലഭിച്ചു. സ്വന്തമായൊരു വ്യക്തിമുദ്രയുള്ള ഗീതകരചയിതാവ് എന്ന നിലയിൽ ഇദ്ദേഹം ഉർദുസാഹിത്യത്തിൽ സ്ഥിരപ്രതിഷ്ഠ നേടിയിട്ടുണ്ട്. 1921-ൽ അക്ബർ നിര്യാതനായി.




</doc>
<doc id="125440" url="https://ml.wikipedia.org/wiki?curid=125440" title="അപായോന്മുഖത">
അപായോന്മുഖത

അപായങ്ങളിൽ ചെന്നുപെടുവാൻ കാരണമാകുന്ന ഒരു മാനസിക സവിശേഷതയാണ് അപായോന്മുഖത. ചിലരിൽ ഈ സവിശേഷത താരതമ്യേന അധികമായും മിക്കവാറും സ്ഥിരമായും കാണപ്പെടുന്നു. ഒരുവന് ബോധേന്ദ്രിയങ്ങളും ശാരീരികചലനങ്ങളും തമ്മിൽ യഥാതഥമായ ബന്ധം ഇല്ലെങ്കിൽ പലപ്പോഴും അപകടമുണ്ടാകുവാൻ സാധ്യതയുണ്ട്. അപകടത്തെ അഭിമുഖീകരിക്കുമ്പോൾ സന്ദർഭത്തെ അവലോകനം ചെയ്യുകയും തദനുസരണം ശാരീരികമായി പ്രതിപ്രവർത്തനം നടത്തുകയുമാണ് പലരും ചെയ്യാറുള്ളത്. എന്നാൽ യഥായോഗ്യമായ അവലോകനം നടത്താതെ പ്രവർത്തിക്കുന്നവരിൽ അപായോൻമുഖത കൂടിയിരിക്കും. ഒരു പ്രവൃത്തിയിൽ അതിവൈദഗ്ദ്ധ്യം സമ്പാദിച്ചതുകൊണ്ട് അപകടസാധ്യത കുറഞ്ഞിരിക്കും എന്നു കരുതുവാൻ സാധ്യമല്ല. അതിവിദഗ്ദ്ധർ അമിതമായ ആത്മവിശ്വാസംമൂലം സാഹസങ്ങൾ കാട്ടുകയും തന്മൂലം അപകടത്തിൽപ്പെട്ടുപോവുകയും ചെയ്യാറുണ്ട്.

സാഹചര്യവുമായി പൊരുത്തപ്പെടാനുള്ള കഴിവ് ഒരുവന്റെ അപായോന്മുഖതയെ കുറയ്ക്കുന്നു. പൊരുത്തപ്പെടുവാൻ ഒരുവനെ അശക്തനാക്കുന്ന ന്യൂറോട്ടിസിസം എന്ന പേഴ്സണാലിറ്റി ഘടകം അപായോൻമുഖതയെ വർധിപ്പിക്കുന്നു. ബഹിർമുഖത പ്രകടമാക്കുന്ന ന്യൂറോട്ടിക് പ്രവണതയുള്ളവരിൽ അപായോന്മുഖതയുടെ അളവ് കൂടിയിരിക്കും എന്നതിന് എച്ച്.ജെ. ഐസങ്ക് എന്ന മനഃശാസ്ത്രജ്ഞൻ തെളിവു നല്കുന്നു. അന്തർമുഖത ഉള്ളവർ താരതമ്യേന പരിസരബോധമുള്ളവരും ശ്രദ്ധയും ഏകാഗ്രതയും കൂടുതൽ ഉള്ളവരും ആകയാൽ ഈ പ്രത്യേകത അവരിൽ കുറഞ്ഞിരിക്കും. കൂടാതെ ധാരാളംപേർ ഇഷ്ടപ്പെടുന്ന സ്വഭാവമുള്ളവരും വിശ്വസ്തരും സാമൂഹികപ്രവർത്തനത്തിൽ ഉത്സുകരും പൊതുവേ അപായോന്മുഖത കുറവുള്ളവരാണെന്ന് സമർഥിക്കപ്പെട്ടിരിക്കുന്നു. പ്രവൃത്തി ചെയ്യുന്നതിനുള്ള സാമാന്യബുദ്ധി ഉണ്ടായിരുന്നാൽ അപകടസാധ്യത കുറഞ്ഞിരിക്കുമെങ്കിലും ബുദ്ധിശക്തി കൂടുന്തോറും അപായോന്മുഖത കുറയുമെന്നു പറയുവാൻ സാധ്യമല്ല.

അപകടം സംഭവിക്കുന്നതിന് മുഖ്യകാരണമായി അപായോന്മുഖത കഴിഞ്ഞ കാലങ്ങളിൽ പരിഗണിക്കപ്പെട്ടിരുന്നു. 20 ശതമാനം മുതൽ 40 ശതമാനം വരെ മാത്രമേ ഇതു കാരണമാകുന്നുള്ളു എന്നാണ് ആധുനികഗവേഷകരുടെ നിഗമനം. പാരമ്പര്യം , പ്രായാധിക്യം, വൈദഗ്ദ്ധ്യക്കുറവ്, ക്ഷീണം, മാനസികക്ലേശം,മദ്യത്തിന്റെയും മയക്കുമരുന്നുകളുടെയും ഉപയോഗം, രോഗം, കാഴ്ചക്കുറവു, കേഴ്വിക്കുറവു, ശരീര വൈകല്യങ്ങൾ , ജോലിസ്ഥലത്തെ അസൌകര്യങ്ങൾ എന്നിവ അപകടസാധ്യത വർധിപ്പിക്കുന്ന മറ്റു ഘടകങ്ങളാകുന്നു. 


</doc>
<doc id="125442" url="https://ml.wikipedia.org/wiki?curid=125442" title="അപുഷ്ടി">
അപുഷ്ടി

ഏതെങ്കിലും ഒരവയവത്തിനോ അവയവഭാഗത്തിനോ ശരിയായ വളർച്ച പ്രാപിക്കാൻ കഴിയാതെ വരുന്ന അവസ്ഥയാണ് അപുഷ്ടി. പേശികളെയും നാഡികളെയും ബാധിക്കുന്ന രോഗങ്ങളിലാണ് അപുഷ്ടി ഏറ്റവുമധികം വ്യക്തമാകുക. കുറേ കോശങ്ങളൊരുമിച്ചോ ടിഷ്യു തന്നെയോ ഏതെങ്കിലും രോഗത്താലോ മുറിവുകൾ മൂലമോ നഷ്ടപ്പെടുന്ന ഹൈപ്പോപ്ലാസിയ അഥവാ എപ്ലാസിയ അപുഷ്ടിയാണെന്ന് തെറ്റിദ്ധരിച്ചുകൂടാ. കോശങ്ങളുടെ ഉപാപചയത്തിലുണ്ടാകുന്ന വ്യത്യാസങ്ങളാണ് മിക്കവാറും എല്ലാത്തരം അപുഷ്ടികൾക്കും കാരണമാകുക.

അപുഷ്ടി ബാധിച്ച ഒരവയവത്തിന്റെ വലിപ്പംകൊണ്ട് അപുഷ്ടിയുടെ കാഠിന്യം നിശ്ചയിക്കാൻ സാധ്യമല്ല. പലപ്പോഴും കൊഴുപ്പിന്റേയും മറ്റും വർധനവുമൂലം നഷ്ടപ്രായമായ ഭാഗങ്ങൾ ഏതാണെന്ന് ബാഹ്യവീക്ഷണത്തിൽ മനസ്സിലായെന്നു വരില്ല. അതുപോലെതന്നെ അപുഷ്ടി ഒരവയവത്തിന്റെ എല്ലാ ഭാഗങ്ങളേയും ഒരുപോലെ ബാധിച്ചു എന്നും വരില്ല.

പല രോഗങ്ങളുടേയും ഫലമായി അപുഷ്ടി ഉണ്ടാകാം. പേശികൾക്ക് സംഭവിക്കുന്ന അപുഷ്ടി ഇതിനുദാഹരണമാണ്. അസ്ഥിപേശികളെപ്പോലും ഇതു ബാധിക്കാറുണ്ട്. അസ്ഥിയുടെ ഉൾഭാഗങ്ങളെ ബാധിക്കുന്ന അപുഷ്ടി എക്സ്-റേയുടെ സഹായത്തോടെ മനസ്സിലാക്കാൻ കഴിയും. നാഡികൾ മുറിഞ്ഞുപോയ പേശികൾക്ക് വളരെ പെട്ടെന്ന് തേയ്മാനം സംഭവിക്കുന്നു. സുഷുമ്നാ നാഡിയുടെ ആന്റീരിയർ ഹോണുകൾ ശുഷ്കപ്രായമായി തീരുന്നതാകാം ഇതിനു കാരണം. തീക്ഷണമായ പോളിയോയുടെ ഫലമാണിത്. തോളുകൾ, കൈകൾ, കൈപ്പത്തികൾ തുടങ്ങിയവയുടെ പേശികളിലുണ്ടാകുന്ന അപുഷ്ടി പ്രോഗ്രസീവ് സ്പൈനൽ മസ്കുലാർ അട്രോഫി എന്നറിയപ്പെടുന്നു. ഇത് ക്രമേണ ശരീരത്തിന്റെ താഴത്തെ ഭാഗങ്ങളിലേക്കും വ്യാപിക്കും.

അപുഷ്ടി വിവിധ തരത്തിലുണ്ട്. പ്രായം കൂടുന്തോറും പേശികൾക്കുണ്ടാകുന്ന അപുഷ്ടി സെനൈൽ അട്രോഫി എന്നറിയപ്പെടുന്നു. വാർധക്യമാകുമ്പോൾ അസ്ഥിയുടെ കാഠിന്യം കൂടുകയും തൊലിയുടെ ഇലാസ്തികത കുറയുകയും മറ്റും ചെയ്യുന്നത് ഇതുമൂലമാണ്. ദീർഘ സമയത്തേക്ക് മർദത്തിനടിപ്പെട്ടിരിക്കുന്ന അവയവത്തിനോ കോശങ്ങൾക്കോ ആണ് പ്രഷർ അട്രോഫി സംഭവിക്കുക. വളർന്നുകൊണ്ടിരിക്കുന്ന ഒരു ട്യൂമറിനു ചുറ്റുമുള്ള കോശങ്ങളിൽ കാണുന്ന അപുഷ്ടി ഇതിനുദാഹരമാണ്.

ടോക്സിക് അട്രോഫി എന്നറിയപ്പെടുന്ന മറ്റൊരിനം അപുഷ്ടി സാധാരണമാണോ എന്ന കാര്യം തർക്കവിഷയമാണ്. കാരണം ഒരു വിഷദ്രവത്തിൽനിന്നും ഉണ്ടാകുന്നതാകണം ഇത്. ദീർഘകാലം നിലനില്ക്കുന്ന പനിയുടേയും മറ്റും ഫലമായി ചില വിഷവസ്തുക്കൾ രക്തത്തിലുണ്ടാകുകയും ഇത് പേശികളുടേയും മറ്റവയവങ്ങളുടേയും അപുഷ്ടിക്കു കാരണമാകുകയും ചെയ്യാവുന്നതാണ്. ഒരു പ്രത്യേക പേശിക്കോ പേശീ സമൂഹത്തിനോ ഉള്ള മോട്ടോർ തന്ത്രികൾ നഷ്ടപ്പെടുന്നതിനാലുളവാകുന്നതാണ് ന്യൂറോട്രോഫിക് അട്രോഫി. അവയവങ്ങളുടെ തുടർച്ചയായുള്ള ചലനരാഹിത്യം ഇതിന് കാരണമാകുന്നു. ഉദാ. പോളിയോ വന്നതിനുശേഷമുണ്ടാകുന്ന തളർച്ചയും അപുഷ്ടിയും. വളരെ സമയം എക്സ്റേ തട്ടിക്കൊണ്ടിരിക്കുന്ന തൊലിക്ക് അപുഷ്ടി സംഭവിക്കുന്നതു കാണാം. സാധാരണ ത്വക്കിനേക്കാൾ നേരിയതായിരിക്കും അപുഷ്ടിക്കടിപെട്ട തൊലി. ഇത് കൂടുതൽ മിനുസവുമായിരിക്കും. മുറിവുകൾ ഇതിൽ നിഷ്പ്രയാസമുണ്ടാകുന്നു. അവ ഉണങ്ങാൻ കാലതാമസം നേരിടുകയും ചെയ്യും. ദൃക്തന്ത്രികൾക്കും അപുഷ്ടി സംഭവിക്കാറുണ്ട്. പലപ്പോഴും ഇത് പൂർണമായ അന്ധതയിൽ കലാശിക്കുന്നു. 


</doc>
<doc id="125444" url="https://ml.wikipedia.org/wiki?curid=125444" title="അൿബർ ഹൈദരി">
അൿബർ ഹൈദരി

ഇന്ത്യൻ ഭരണതന്ത്രജ്ഞൻ. ഹൈദരാബാദ് നാട്ടുരാജ്യത്തിന്റെ നവീനശില്പിയെന്നറിയപ്പെടുന്ന സർ അക്ബർ ഹൈദരി ബോംബെയിലെ ഒരു വർത്തകകുടുംബത്തിൽ 1869 നവംബർ 8-ന് ജനിച്ചു. ജഡ്ജിയും വിദ്യാഭ്യാസവിചക്ഷണനുമായിരുന്ന ബദറുദ്ദീൻ തയാബ്ജി ഹൈദരിയുടെ മാതുലനായിരുന്നു. 17-ാമത്തെ വയസ്സിൽ ബോംബെ സെന്റ് സേവ്യേഴ്സ് കോളജിൽനിന്നും ബി.എ. ബിരുദമെടുത്തു. ഇംഗ്ലീഷ്, ലത്തീൻ, ഉർദു, പേർഷ്യൻ എന്നീ ഭാഷകളിലും ചരിത്രം, നിയമം, ധനശാസ്ത്രം എന്നീ വിഷയങ്ങളിലും അവഗാഹം നേടി. അഭിഭാഷകനാകാനാഗ്രഹിച്ച ഹൈദരി 1888-ൽ ഇന്ത്യാ ഗവൺമെന്റിന്റെ ധനകാര്യവകുപ്പിൽ സേവനമാരംഭിക്കുകയും 1901-ൽ മദിരാശി സംസ്ഥാനത്തിലെ ഡെപ്യൂട്ടി അക്കൌണ്ടന്റ് ജനറലായി നിയമിതനാവുകയും ചെയ്തു. ഒരു ഇന്ത്യക്കാരന് ആ ഉദ്യോഗം ലഭിക്കുന്നത് ആദ്യമായിട്ടായിരുന്നു. 1905-ൽ ഹൈദരി ഹൈദരാബാദിൽ ധനകാര്യം, റെയിൽവേ, എന്നീ വകുപ്പുകളുടെ ഭരണം ഏറ്റെടുത്തു. അക്കൌണ്ടന്റ് ജനറൽ, ധനകാര്യസെക്രട്ടറി, ആഭ്യന്തര വകുപ്പുസെക്രട്ടറി എന്നീ നിലകളിലെല്ലാം (1905-20) ഇദ്ദേഹം ഹൈദരാബാദിനെ സേവിച്ചു.

1893-ൽ ആമിനാ തയാബ്ജിയെ ഹൈദരി വിവാഹം കഴിച്ചു. പർദാസമ്പ്രദായം ഉപേക്ഷിക്കാൻ നേതൃത്വം നല്കിയ ഒരു സ്ത്രീയായിരുന്നു ആമിന. ഇസ്ളാംമതസിദ്ധാന്തങ്ങളിൽ ഗാഢമായി വിശ്വസിച്ചിരുന്ന ഹൈദരി, മറ്റു മതങ്ങളിലെ സാരാംശങ്ങളും തത്ത്വചിന്തകളും മനസ്സിലാക്കിയിരുന്നു. അരവിന്ദഘോഷ് രാഷ്ട്രീയത്തിൽ നിന്നു വിരമിച്ച് പോണ്ടിച്ചേരി ആശ്രമത്തിൽ യോഗിയായി താമസിക്കുന്ന കാലത്ത് ഹൈദരി അദ്ദേഹത്തെ പലപ്പോഴും സന്ദർശിച്ചിട്ടുണ്ട്. അജന്ത, എല്ലോറ, ദൌലത്താബാദ് എന്നിവിടങ്ങളിലെ ചരിത്രാവശിഷ്ടങ്ങളെ ഉചിതമായി നിലനിർത്തുന്നതിലും ഉസ്മാനിയാ സർവകലാശാല സ്ഥാപിക്കുന്നതിലും (1911) ഹൈദരി മുൻകൈയെടുത്തു. സർവകലാശാലയിലെ അധ്യയന ഭാഷ ഉർദുവാക്കിയത് ഇദ്ദേഹത്തിന്റെ ശ്രമഫലമായിട്ടായിരുന്നു. 1937-ൽ ഹൈദരി ഹൈദരാബാദ് എക്സിക്യൂട്ടീവ് കൌൺസിലിന്റെ പ്രസിഡന്റായി നിയമിതനായി. ഇദ്ദേഹത്തിന്റെ ബഹുമുഖപ്രവർത്തനങ്ങൾക്ക് അംഗീകാരമെന്ന നിലയിൽ ഹൈദരാബാദ് നൈസാം നവാബ് എന്ന പദവിയും ബ്രിട്ടിഷ് ഗവൺമെന്റ് സർ സ്ഥാനവും നല്കി. 1917-ലെ അഖിലേന്ത്യാ മുസ്ലീം വിദ്യാഭ്യാസ സമ്മേളനത്തിന്റെ പ്രസിഡന്റ് ഹൈദരിയായിരുന്നു. ഇന്ത്യയിലെ ഭരണപരിഷ്കാരങ്ങളെക്കുറിച്ച് ആലോചിക്കാൻ വിവിധകക്ഷികളുടെ വട്ടമേശസമ്മേളനം (1930) ലണ്ടനിൽ വിളിച്ചുകൂട്ടിയപ്പോൾ ഹൈദരിയും അതിൽ പങ്കെടുത്തു. സർവരാഷ്ട്രസമിതിയുടെ ആഭിമുഖ്യത്തിൽ 1934-ൽ ചേർന്ന സാമ്പത്തികസമ്മേളനത്തിന്റെ ഉപദേശകനായിരുന്നു ഇദ്ദേഹം. അതേ വർഷം തന്നെ ഇന്ത്യൻ നാട്ടുരാജ്യങ്ങളിലെ ഭരണത്തലവന്മാരുടെ കമ്മിറ്റി രൂപവത്കരിച്ചപ്പോൾ ഹൈദരി അതിന്റെ പ്രസിഡന്റായി. 1936-ൽ പ്രിവി കൌൺസിലിലും 1941-ൽ വൈസ്രോയിയുടെ എക്സിക്യൂട്ടീവ് കൌൺസിലിലും ഇദ്ദേഹം അംഗമായി. 1942-ൽ ഹൈദരി നിര്യാതനായി. 



</doc>
<doc id="125446" url="https://ml.wikipedia.org/wiki?curid=125446" title="പാകിസ്താൻ വെള്ളപ്പൊക്കം (2010)">
പാകിസ്താൻ വെള്ളപ്പൊക്കം (2010)

2010 ജൂലൈയിൽ പാകിസ്താനിലെ ഖൈബർ പക്തൂൻ‌ഖ്‌വ, സിന്ധ്, പഞ്ചാബ്, ബലൂചിസ്താൻ എന്നിവിടങ്ങളിൽ കനത്ത മൺസൂൺ മഴയെ തുടർന്ന് അനുഭവപ്പെട്ട വെള്ളപ്പൊക്കമാണ്‌ 2010-ലെ പാകിസ്താൻ വെള്ളപ്പൊക്കം. നിലവിലെ കണക്ക് പ്രകാരം രണ്ടായിരത്തിലധികം ജനങ്ങൾ മരണമടഞ്ഞു. പത്തുലക്ഷത്തിലധികം വീടുകൾ വെള്ളപ്പൊക്കത്തെ തുടർന്ന് നശിച്ചു. ഇരുനൂറു ലക്ഷത്തിലധികം ജനങ്ങൾ ഭവനരഹിതരാവുകയോ പരിക്കേൽപ്പിക്കപ്പെടുകയോ ചെയ്തതായി യു.എൻ. റിപ്പോർട്ട് ചെയ്യുന്നു. 2004 ലെ സുനാമി മൂലവും 2005 ലെ കാശ്മീർ ഭൂകമ്പം കാരണമായും 2010 ഹെയ്റ്റി ഭൂകമ്പത്തിന്റെ ഫലമായും ഉണ്ടായ മൊത്തം കെടുതിയേക്കാൾ കൂടുതലാണ്‌ ഈ വെള്ളപ്പൊക്കത്തിന്റെ ഫലമായുണ്ടായ നാശനഷ്ടങ്ങൾ. എങ്കിലും ഈ ഓരോ ദുരന്തത്തിലുമുണ്ടായ മരണസംഖ്യ ഈ വെള്ളപ്പൊക്കത്തിൽ മരണപ്പെട്ട ആളുകളുടെ എണ്ണത്തേക്കാൾ എത്രയോ കൂടുതലാണ്‌. ഒരു കണക്ക്പ്രകാരം പാകിസ്താന്റെ മൊത്തം ഭൂവിസ്തീർണ്ണത്തിന്റെ ഏകദേശം അഞ്ചിലൊന്ന് ഭാഗം ഈ ദുരന്തം കാരണം വെള്ളത്തിനടിയിലായി.

ഐക്യരാഷ്ട്ര സഭയുടെ ജനറൽ സെക്രട്ടറി ബാൻ-കി മൂൺ പാകിസ്താന്‌ 460 മില്യൻ അമേരിക്കൻ ഡോളറിന്റെ പ്രാഥമിക സഹായം നൽകാൻ നിർദ്ദേശിച്ചു. താൻ കണ്ടിട്ടുളളതിൽ വെച്ച് ഏറ്റവും വലിയ വെള്ളപ്പൊക്ക ദുരന്തമാണിതെന്ന് അദ്ദേഹം പറഞ്ഞു. ആഗസ്റ്റ് 15 ഓട് കൂടി അഭ്യർഥിക്കപ്പെട്ട ദുരിതാശ്വാസ തുകയുടെ അമ്പത് ശതമാനവും ലഭിച്ചു. ദുരിതാശ്വാസ നടപടികൾ അതിവേഗം ലഭ്യമാവാത്തതിൽ യു.എൻ ആശങ്കപ്പെടുമ്പോൾ ലോകാരോഗ്യ സംഘടനയുടെ റിപ്പോർട്ട് പ്രകാരം ഒരു കോടി ജനങ്ങൾ അശുദ്ധമായ വെള്ളം കുടിക്കാൻ നിർബന്ധിതരാകുന്നു എന്നാണ്‌. അടിസ്ഥാന സൗകര്യങ്ങളുടേയും വിളകളുടേയും കനത്ത നാശം പാക് സാമ്പത്തിക വ്യവസ്ഥയെ കാര്യമായി ഉലച്ചു. റോഡുകൾ, പാലങ്ങൾ, മറ്റു കെട്ടിടങ്ങൾ തുടങ്ങിയ അടിസ്ഥാന സൗകര്യങ്ങൾക്കുണ്ടായ നാശം 4 ബില്ല്യനിലധികം അമേരിക്കൻ ഡോളറും ഗോതമ്പു വിളകളുടെ നാശം 500 മില്ല്യൻ അമേരിക്കൻ ഡോളറായും കണക്കാക്കുന്നു. ഔദ്യോഗിക കണക്കുപ്രകാരം പാകിസ്താൻ സാമ്പത്തിക വ്യവസ്ഥക്ക് ഈ വെള്ളപ്പൊക്കം മൂലം ഉണ്ടായ ആഘാതം 43 ബില്ല്യൻ അമേരിക്കൻ ഡോളറാണ്‌.


</doc>
<doc id="125447" url="https://ml.wikipedia.org/wiki?curid=125447" title="അപ്പെൻഡിസൈറ്റിസ്">
അപ്പെൻഡിസൈറ്റിസ്

ഭക്ഷണപദാർഥങ്ങളോ വിസർജ്യവസ്തുക്കളോ കെട്ടിക്കിടന്ന് അപ്പെൻഡിക്സിനുണ്ടാകുന്ന രോഗാണുസംക്രമണ വീക്കമാണ് അപ്പെൻഡിസൈറ്റിസ്. കുടലിൽനിന്നും യാദൃച്ഛികമായി അപ്പെൻഡിക്സിനുള്ളിൽ കടന്നുകൂടുന്ന ഭക്ഷണമോ ബാഹ്യവസ്തുക്കളോ തരംഗരൂപത്തിലുള്ള ചലനങ്ങളാൽ, ('പെരിസ്റ്റാൾടിക്' ചലനങ്ങൾ) പരിപൂർണമായി പുറത്തുപോകാതിരിക്കുന്നു. ഇങ്ങനെ ഇതിനുള്ളിൽ കടന്നുവരുന്ന സാധനങ്ങളെ പുറന്തള്ളാൻ ഉപകരിക്കാത്ത ഏതു ഘടകവും അപ്പെൻഡിസൈറ്റിസിന് വഴിതെളിക്കും.

അപ്പെൻഡിക്സിനുള്ളിൽ മർദം അധികമാകുന്നതിന്റെ ഫലമായി നീർവീക്കം ഉണ്ടാകുന്നു. അപ്പെൻഡിക്സിനുള്ളിലെ സ്തരങ്ങൾ സ്രവിക്കുന്ന ശ്ലേഷ്മം ഈ വീക്കം വർധിപ്പിക്കും. വീക്കം കൂടിവരുന്തോറും അപ്പെൻഡിക്സിലെ രക്തവാഹികൾ അടയുന്നു. അങ്ങനെ അപ്പെൻഡിക്സ് മരവിക്കാൻ തുടങ്ങും. ഉള്ളിലെ അതിമർദവും ഭിത്തികളുടെ മരവിപ്പും ചേർന്ന് അപ്പെൻഡിക്സിൽ ദ്വാരങ്ങളുണ്ടാകാം. ഇത് പെരിറ്റൊണൈറ്റിസ് എന്നറിയപ്പെടുന്ന മാരകാവസ്ഥയിലേക്കു നയിക്കുകയും ചെയ്യും.
കുട്ടികളിലും വൃദ്ധരിലും അപൂർവമായി മാത്രം കാണുന്ന ഈ രോഗം യുവതി - യുവാക്കളെയാണധികം ആക്രമിക്കുക. പരിഷ്കൃതരാജ്യങ്ങളിലും പട്ടണങ്ങളിലും ഇത് സർവസാധാരണമാണ്; അപരിഷ്കൃതരായ ഗ്രാമീണർക്കിടയിൽ വളരെ ചുരുക്കവും. സസ്യസമൃദ്ധമായ ഒരു ആഹാരരീതി ഈ രോഗത്തിനുവേണ്ട പ്രതിരോധശക്തി നല്കുന്നു.

ഉദരത്തിൽ മുഴുവനുമോ ഉദരത്തിന്റെ മുകൾഭാഗത്തു മാത്രമോ നാഭിക്കടുത്തോ അനുഭവപ്പെടുന്ന വേദനയാണ് പ്രഥമ ലക്ഷണം. 1-6 മണിക്കൂറിനകം ഉദരത്തിന്റെ വലതുഭാഗത്ത് താഴെയായി വേദന അനുഭവപ്പെടും. വേദന തുടങ്ങിയതിനുശേഷം മനംപിരട്ടലും ഛർദിയും ഉണ്ടാകാവുന്നതാണ്. രോഗാരംഭത്തിൽ പനി സാധാരണമാണെങ്കിലും കൂടുതലാകാറില്ല. പ്രായപൂർത്തിയെത്തിയ മനുഷ്യനിൽ 5,000-10,000 വരെയാണ് [ശ്വേതരക്താണു|ശ്വേതരക്താണുക്കളുടെ]] എണ്ണം. രോഗാരംഭത്തോടുകൂടി ഇത് 12,000-20,000 വരെയായി വർധിക്കും. ഉദരത്തിന്റെ വലതുവശത്ത് താഴെയായി വിരൽകൊണ്ട് അമർത്തിയാൽ വേദനയുണ്ടാകുന്നതായി അനുഭവപ്പെടും.

ക്രോണിക് അപ്പെൻഡിസൈറ്റിസ് വളരെ അപൂർവമാണെങ്കിലും പ്രവർത്തനരഹിതമായ അപ്പെൻഡിക്സ് സാധാരണമാണ്. പലപ്പോഴായുണ്ടാകുന്ന അപ്പെൻഡിക്സ് വീക്കങ്ങളുടെ ഫലമാണ് ഈ അവസ്ഥ. സംയോജനകലയുടെ ഘടകങ്ങൾ വർധിക്കുന്നതോടെ അപ്പെൻഡിക്സിലുള്ള ലസികാകല നഷ്ടപ്രായമാകുന്നു. ശസ്ത്രക്രിയ ചെയ്ത് അപ്പെൻഡിക്സ് നീക്കം ചെയ്യുകയാണ് സാധാരണ ചികിത്സാമാർഗം. 


</doc>
<doc id="125461" url="https://ml.wikipedia.org/wiki?curid=125461" title="ഗീയസ് ഭാഷ">
ഗീയസ് ഭാഷ

തെക്കൻ സെമറ്റിക് ഭാഷാഗോത്രത്തിൽ പെട്ട ആഫ്രിക്കയിലെ ഒരു പുരാതന ഭാഷയാണ്‌ ഗീയസ് (Ge'ez). ആഫ്രിക്കയുടെ കൊമ്പിൽ(Horn of Africa) എറിത്രിയ, വടക്കൻ എത്യോപ്യ പ്രദേശങ്ങളിലാണ്‌ അത് വികസിച്ചുവന്നതും ഉപയോഗത്തിലിരിക്കുന്നതും. അത്ര കൃത്യതയോടെയല്ലെങ്കിലും "എത്യോപ്പിക്" എന്നും ഈ ഭാഷയെ വിളിക്കാറുണ്ട്. ഏറെക്കാലം അത് അസ്കം രാഷ്ട്രത്തിന്റേയും എത്യോപ്യൻ രാജകുടുംബത്തിന്റേയും ഔദ്യോഗിക ഭാഷയായിരുന്നു. 

ഇന്ന് ഗീയസ് ഭാഷ നിലനിൽക്കുന്നത് എത്യോപ്യയിലെ മതവിഭാഗങ്ങളിൽ പലതിന്റേയും മുഖ്യ ആരാധനാഭാഷ എന്ന നിലയിലാണ്‌. എത്യോപ്യൻ ഓർത്തഡോക്സ്‌ സഭ, എറിത്രിയൻ ഓർത്തഡോക്സ്‌ സഭ, എത്യോപ്യൻ കത്തോലിക്കാ സഭ, ഇരുപതാം നൂറ്റാണ്ടിൽ എത്യോപ്യയിൽ നിന്ന് ഇസ്രായേലിലേയ്ക്ക് മാറ്റപ്പെട്ട "ബേതാ യിസ്രായേൽ" യഹൂദസമൂഹം എന്നിവയാണ്‌ ഗീയസ് ഭാഷയിൽ വിശുദ്ധലിഖിതങ്ങൾ സൂക്ഷിക്കുന്നതും ദൈവാരാധന നടത്തുന്നതും.

തെക്കൻ സെമറ്റിക് ഭാഷയായാണ്‌ ഗീയസ് വർഗ്ഗീകരിക്കപ്പെട്ടിരിക്കുന്നത്. ആധുനിക ഏറിത്രിയയും വടക്കൻ എത്യോപ്യയും ചേർന്ന പ്രദേശത്ത് ക്രി.മു. 8-7 നൂറ്റാണ്ടുകളിൽ നിലവിലിരുന്ന ഡിമറ്റ് രാജ്യത്ത് തെക്കൻ അറേബ്യൻ ലിപിയിൽ രാജകീയശാസനങ്ങൾ എഴുതാൻ ഉപയോഗിച്ചിരുന്ന ആദിമ എത്യോ-സെമറ്റിക് ഭാഷ പരിണമിച്ചുണ്ടായതാണത്. കാലക്രമേണ തെക്കൻ അറേബ്യൻ ലിപിയുടെ സ്ഥാനം ഗീയസ് ലിപി കയ്യടക്കി. ആദ്യകാല ഗീയസ് ഭാഷയേയും ലിപിയേയും സംബന്ധിച്ച തെളിവുകൾ ക്രിസ്തുവിനു മുൻപ് അഞ്ചാം നൂറ്റാണ്ടോളം ചെന്നെത്തുന്നു. ഒരു തരം ആദിമ ഗീയസ് ക്രിസ്തുവിനു മുൻപ് എട്ടാം നൂറ്റാണ്ടിൽ പോലും എഴുതപ്പെട്ടിരുന്നു.

ഗീയസ് ഭാഷയിൽ നിലവിലുള്ള ഏറ്റവും പഴയ കൈയെഴുത്തു പ്രതി 5-6 നൂറ്റാണ്ടുകളിലെ ഗരിമാ സുവിശേഷങ്ങളാണെന്ന് കരുതപ്പെടുന്നു. ക്രിസ്തുവർഷം 494-ൽ ബൈസാന്തിയ സാമ്രാജ്യത്തിലെ മതപരമായ പീഡനത്തിൽ നിന്ന് രക്ഷപെടാൻ എത്യോപ്യയിലെത്തിയതായി കരുതപ്പെടുന്ന നവദിവ്യന്മാരിൽ(9 Saints) ഒരാളായിരുന്ന ഗരിമയുടെ പേരിലാണ്‌ അതറിയപ്പെടുന്നത്.

"അസ്ക്മം യുഗം" എന്നറിയപ്പെടുന്ന ഈ ആദ്യ കാലഘട്ടത്തിലേതായി ലഭ്യമായ രചനകൾ എല്ലാം തന്നെ ക്രിസ്തീയമത സാഹിത്യമാണ്‌. അവയിൽ പലതും ഗ്രീക്ക്, സുറിയാനി, കോപ്റ്റിക്, ഒടുവിലാകുമ്പോൾ അറബി തുടങ്ങിയ ഭാഷകളിൽ നിന്നുള്ള പരിഭാഷകളാണ്‌. "നവദിവ്യന്മാർ" എന്നറിയപ്പെടുന്ന 9 സിറിയൻ സന്യാസികളാണ്‌ 5-6 നൂറ്റാണ്ടുകളിൽ ക്രിസ്തീയ ബൈബിളിനെ ഗീയസ് ഭാഷയിലേയ്ക്കു മൊഴിമാറ്റം ചെയ്തത്. ഈ എത്യോപ്യൻ ബൈബിളിൽ, 46 പഴയനിമഗ്രന്ഥങ്ങളും 35 പുതിയനിയമഗ്രന്ഥങ്ങളും ചേർന്ന് മൊത്തം 81 പുസ്തകങ്ങളുണ്ട്; ഇവയിൽ ഏശയ്യായുടെ സ്വർഗ്ഗാരോഹണം, ജൂബിലികൾ, ഈനോക്കിന്റെ പുസ്തകം, നോഹയുടെ പുസ്തകം എന്നിവ പോലുള്ള ചിലതൊക്കെ, ഇതര ഇതരക്രിസ്തീയസഭകൾ അംഗീകരിക്കാത്തവയാണ്‌. ഗീയസ് ഭാഷയിൽ മാത്രം സമ്പൂർണ്ണ രൂപത്തിൽ ലഭിച്ചിട്ടുള്ള ഈനോക്കിന്റെ പുസ്തകം, ജൂബിലികൾ എന്നിവ പ്രത്യേകം ശ്രദ്ധേയമാണ്. 

എത്യോപ്യൻ ദൈവശാസ്ത്രത്തിലെ അടിസ്ഥാന ഗ്രന്ഥമായ ക്വെർലോസ് എന്ന കൃതിയും ഈ ആദ്യകാലങ്ങളിലെ സൃഷ്ടിയാണ്‌. വിശുദ്ധ സിറിളിന്റെ "ഹമാനോത്ത് റിത്തീത്" ഉൾപ്പെടെയുള്ള ഒരുകുട്ടം ക്രിസ്തുശാസ്ത്രരചനകളുടെ ശേഖരമാണത്. പക്കോമിയൂസിന്റെ സന്യാസനിയമങ്ങളുടെ പരിഭാഷയായ "സെരാത്ത പക്നേമിസ്" ആണ്‌ മറ്റൊരു പ്രധാന കൃതി. യൂറോപ്പിൽ വളരെ പ്രചാരമുള്ള 'ഫിസിയോലോഗസ്' എന്ന പ്രകൃതിശാസ്ത്രഗ്രന്ഥത്തിന്റെ പരിഭാഷ ഇക്കാലത്തെ മതേതര രചനകളിൽ ഒന്നാണ്‌. 

അസ്കം രാഷ്ട്രത്തിന്റെ പതനം ഗീയസ് സാഹിത്യത്തിൽ ഒരു നിഷ്ഫലകാലത്തിനു തുടക്കമിട്ടു; എട്ടുമുതൽ പന്ത്രണ്ടു വരെ നൂറ്റാണ്ടുകളിലേതായി ഒരു രചനയും കണ്ടുകിട്ടിയിട്ടില്ല. 1270-ൽ ഒരു സോളമനിക രാജവംശം ഉയർന്നുവന്നതോടുകൂടിയാണ് ഈ സ്ഥിതിക്കു മാറ്റം വന്നു പുതിയ രചനകൾ പ്രത്യക്ഷപ്പെടാൻ തുടങ്ങിയത്. തുടർന്ന്, 14-ആം നൂറ്റാണ്ടുമുതലുള്ള ഒരു കാലഘട്ടം ഗീയസ് സാഹിത്യത്തിലെ സുവർണ്ണയുഗമാണെന്നു പോലും കരുതുന്നവരുണ്ട്. എന്നാൽ അപ്പോഴേയ്ക്ക് സാധാരണജനങ്ങളുടെ സംസാരഭാഷയെന്ന സ്ഥാനം ഗീയസിനു മിക്കവാറും നഷ്ടപ്പെട്ടിരുന്നു. ആ സ്ഥാനം തെക്കൻ ദേശങ്ങളിൽ അംഹാറിക്ക് ഭാഷയും, വടക്കൻ ദേശങ്ങളിൽ തിഗ്രിഗ്നാ, തൈഗ്രേ ഭാഷകളും കയ്യടക്കിയെന്നതിനു ഒട്ടേറെ തെളിവുകളുണ്ട്. എങ്കിലും മദ്ധ്യകാല യൂറോപ്പിൽ ലത്തീൻ എന്ന പോലെ, ഔദ്യോഗിക ലിഖിതഭാഷ എന്ന സ്ഥാനം 19-ആം നൂറ്റാണ്ടു വരെ ഗീയസ് നിലനിർത്തി. രക്തസാക്ഷികളുടെ നടപടികൾ, അപ്പസ്തോലന്മാരുടെ നടപടികൾ എന്നീ പേരുകളുള്ള ഓരോ ഗ്രന്ഥങ്ങൾ എത്യോപ്യൻ സഭയിലെ വിശുദ്ധന്മാരെക്കുറിച്ചുള്ള ഒരു കൃതി എന്നിവ ഇക്കാലത്തെ രചനകളിൽ ചിലതാണ്‌. മരുഭൂമിയിലെ അന്തോനീസ്, ഗീവർഗീസ് തുടങ്ങിയ പുണ്യവാന്മാരുടെ ജീവചരിത്രങ്ങളും ഇക്കാലത്ത് രചിക്കപ്പെട്ടു.
ഇക്കാലത്തു "അപ്പസ്തോലന്മാരുടെ ചട്ടങ്ങൾ" എന്ന പുരാതന സഭാനിയമസംഹിതയും ഗീയസ് ഭാഷയിലേക്കു പരിഭാഷ ചെയ്യപ്പെട്ടു. മറ്റൊരു പരിഭാഷയായ "സെനാ അയ്ഹൂദ്", ജോസഫ് ബെൻ‌ഗൂരിയൻ പത്താം നൂറ്റാണ്ടിൽ എബ്രായഭാഷയിൽ എഴുതിയ യഹൂദചരിത്രത്തിന്റെ അറബി ഭാഷ്യത്തെ ആശ്രയിച്ചുള്ളതായിരുന്നു.
മതേതരസാഹിത്യത്തിൽ, എത്യോപ്യൻ രാജകീയ ദിനവൃത്താന്തങ്ങളിൽ ഏറ്റവും പുരാതനമായവ പതിനാലാം നൂറ്റാണ്ടിന്റെ ആദ്യപകുതിയിലെ അംദാ സെയോൺ ഒന്നാമൻ(1314–44)രാജാവിന്റെ കാലത്തേതാണ്‌. അംദാ സെയോണിന്റെ തന്നെ വിജയഗാഥകളിൽ അംഹാറിക് ഭാഷാസാഹിത്യത്തിന്റെ തുടക്കവും ഇക്കാലത്തായിരുന്നു. 
പതിനാലാം നൂറ്റാണ്ടിൽ അസ്കമിലെ നെബൂറാ എദ് യെഷാക്ക് എഴുതിയ കെബ്രാ നാഗാസ്ത് (രാജാക്കന്മാരുടെ പ്രതാപം) എത്യോപ്യൻ സാഹിത്യത്തിലെ സുപ്രധാന രചനകളിൽ ഒന്നാണ്‌. ചരിത്രവും, സങ്കല്പകഥകളും കൂട്ടിക്കുഴച്ച് ഷേബാ രാജ്ഞിയുടേയും സോളമൻ രാജാവിന്റേയും അവരുടെ പുത്രനായ എത്യോപ്യയിലെ മെനെലിക് ഒന്നാമൻ രാജാവിന്റേയും കഥ പറയുകയാണതിൽ. ഇക്കാലത്ത് രൂപമെടുത്തു തുടങ്ങിയ മറ്റൊരു കൃതി അക്സമിന്റെ പുസ്തകം എന്ന രചനയാണ്‌.

ഗീയസ് ഭാഷയിലെ പ്രധാനകൃതികളിൽ മിക്കവയും എത്യോപ്യൻ ഓർത്തഡോക്സ് സഭയുടെ മതസാഹിത്യം കൂടിയാണ്‌. ഉത്തരകാനോനികങ്ങൾ അടക്കമുള്ള ബൈബിൾ ഗ്രന്ഥങ്ങളായിരുന്നു അതിൽ മുന്നിട്ടു നിന്നത്. ശുശ്രൂഷാക്രമങ്ങൾ, പ്രാർത്ഥനകൾ, കീർത്തനങ്ങൾ, പുണ്യവാന്മാരുടെ ചരിതങ്ങൾ, ആദിമസഭാപിതാക്കന്മാരുടെ ലിഖിതങ്ങൾ(Patristic Literature) എന്നിവയും ഈ മതോന്മുഖ സാഹിത്യത്തിന്റെ ഭാഗമായി. 14-ആം നൂറ്റാണ്ടു മുതൽ 19-ആം നൂറ്റാണ്ടു വരെ എത്യോപ്യൻ പുണ്യവാളന്മാരുടെ ചരിതങ്ങൾ തന്നെ 200-ഓളം എണ്ണം രചിക്കപ്പെട്ടു.
ഗീയസ് സാഹിത്യത്തിന്റെ ഈ മതോന്മുഖത, പുരോഹിതന്മാരുടേയും സന്യാസികളുടേയും മേൽ‌നോട്ടത്തിൽ നൽകപ്പെട്ടിരുന്ന പരമ്പരാഗത വിദ്യാഭ്യാസത്തിന്റെ ഫലമായിരുന്നു. "ദേശീയസംസ്കാരത്തിന്റെ സൂക്ഷിപ്പ്, സഭ അതിന്റെ ചുമതലയയി കണക്കാക്കി" എന്നു പറയുന്ന റിച്ചാർഡ് പാൻ‌ക്രസ്റ്റിന്റെ അഭിപ്രായത്തിൽ, എത്യോപ്യയിലെ പരമ്പരാഗതവിദ്യാഭ്യാസം മിക്കവാറും വേദപുസ്തകാധിഷ്ടിതമായിരുന്നു. അക്ഷരമാലയുടെ പഠനത്തിൽ അതു തുടങ്ങി. രണ്ടാം ഘട്ടത്തിൽ യോഹന്നാന്റെ ഒന്നാം ലേഖനം ഗീയസ് ഭാഷയിൽ മനപാഠമാക്കുകയാണ്‌ ചെയ്തിരുന്നത്. ഇതോടൊപ്പം തന്നെ എഴുത്തും അല്പം ഗണിതവും പഠിക്കാനുണ്ടാകും. മൂന്നാം ഘട്ടത്തിൽ പുതിയനിയമത്തിലെ അപ്പസ്തോലനടപടികളും ചില പ്രാർത്ഥനകളും പഠിക്കുകയും എഴുത്തിന്റേയും ഗണിതത്തിന്റേയും അഭ്യാസം തുടരുകയും ചെയ്തു... നാലാം ഘട്ടത്തിന്റെ തുടക്കം പഴയനിയമത്തിലെ സങ്കീർത്തനങ്ങളുടെ പഠനത്തിലായിരുന്നു. വിദ്യാഭ്യാസത്തിലെ ഒരു നാഴികക്കല്ലായി അതിനെ കണക്കാക്കിയിരുന്നതിനാൽ മാതാപിതാക്കൾ, കുട്ടിയുടെ അദ്ധ്യാപകരേയും കുമ്പസാരക്കാരനായ പുരോഹിതനേയും, ബന്ധുക്കളേയും അയൽക്കാരേയും ക്ഷണിച്ചുവരുത്തി അവർക്കൊപ്പം അത് ആഘോഷിച്ചിരുന്നു.

ബൈബിൾ പശ്ചാത്തലമായുള്ള ധാർമ്മികരചനകളാണ്‌ ഗീയസ് സാഹിത്യത്തിൽ മുന്നിട്ടുനിൽക്കുന്നതെന്നു പറയാമെങ്കിലും മദ്ധ്യകാലത്തേതും ആധുനികകാലത്തിന്റെ ആരംഭത്തിലേതുമായ അനേക സ്വതന്ത്ര മതേതര രചനകളും ആ ഭാഷയിലുണ്ട്. ചരിത്രം, നാളാഗമങ്ങൾ, നിയമങ്ങൾ, ഭാഷാശാസ്ത്രം, വൈദ്യം, സാധാരണ കത്തുകൾ എന്നിവയും അതിന്റെ സാഹിത്യസമ്പത്തിന്റെ ഭാഗമാണ്‌. ബ്രിട്ടീഷ് ഗ്രന്ഥശാലയിലെ എത്യോപ്യൻ ശേഖരത്തിൽ 15 മുതൽ 20 വരെ നൂറ്റാണ്ടുകാലത്തെ 800-ഓളം കൈയെഴുത്തുപ്രതികളുണ്ട്. 16, 17 നൂറ്റാണ്ടുകളിലെ മന്ത്രങ്ങളും, ദൈവപ്രീതിസൂത്രങ്ങളുടെ ചുരുളുകളും സചിത്രരചനകളും അവയിൽ ഉൾപ്പെടുന്നു. 1830-40-കളിൽ ആംഗ്ലിക്കൻ പ്രേഷിതസമൂഹം സംഭാവന ചെയ്ത 74 ഗ്രന്ഥങ്ങളിൽ തുടങ്ങിയ ആ ശേഖരം 1868-ൽ എത്യോപ്യയിലെ തെവൊദ്രോസ് രണ്ടാമൻ രാജാവിന്റെ തലസ്ഥാനമായ മഗ്ദലയിലേക്കുള്ള ബ്രിട്ടീസ് ദൗത്യസംഘം ഏടുത്തുകൊണ്ടുപോന്ന 349 പുസ്തകങ്ങൾ ചേർന്നു വികസിച്ചു.

ആ ഭാഷയ്ക്കു വേണ്ടി പ്രത്യേകം രൂപപ്പെടുത്തിയ ഒരു ലിപിയിലാണ്‌ ഗീയസ് എഴുതുന്നത്. ഇടത്തു നിന്ന് വലത്തോട്ടെഴുതുന്ന ഈ ലിപി എത്യോപ്പിക്ക്, ഗീയസ് അബുഗിഡാ എന്നൊക്കെ അറിയപ്പെടുന്നു. 

മറ്റു ഭാഷകൾ, പ്രത്യേകിച്ച് ഗീയസ് ഉൾപ്പെടുന്ന സെമറ്റിക് ഗോത്രത്തിൽ പെട്ടവ, എഴുതുവാനും ഗീയസ് ലിപി ഉപയോഗിക്കാറുണ്ട്. ഗീയസിനു പുറമേ ഈ ലിപി ഉപയോഗിക്കുന്ന പ്രധാനഭാഷകൾ എത്യോപ്യയിലെ അംഹാറിക്, എറിത്രിയായിലും എത്യോപ്യയിലും പ്രചാരത്തിലുള്ള തിഗ്രിന്യാ എന്നിവയാണ്‌‌. ആ ഭാഷകളിൽ ഈ ലിപി അറിയപ്പെടുന്നത് ഫിദാൽ എന്നാണ്‌. ലിപി, അക്ഷരമാല എന്നൊക്കെയാണ്‌ ആ വാക്കിന്‌ അർത്ഥം. സെബാത്ബീറ്റ്, മീയൻ, അഗ്യൂ എന്നിവയുൾപ്പെടെ എത്യോപ്യയിലെ ഇതരഭാഷകളും എറിത്രിയായിലെ ടിഗ്രെ, ബ്ലിൻ ഭാഷകളും ഈ ലിപി ഉപയോഗിച്ചാണെഴുതുന്നത്. ആഫ്രിക്കൻ കൊമ്പിലെ (Horn of Africa) ഒറോമോ പോലുള്ള മറ്റുചില ഭാഷകളും നേരെത്തെ ഈ ലിപിയിൽ എഴുതിയിരുന്നെങ്കിലും ഇപ്പോൾ അവ റോമൻ ലിപിയെ അടിസ്ഥാനമാക്കിയ എഴുത്തുവ്യവസ്ഥയിലേക്കു മാറി.


</doc>
<doc id="125465" url="https://ml.wikipedia.org/wiki?curid=125465" title="അക്യുലിയ">
അക്യുലിയ

പ്രാചീനറോമാസാമ്രാജ്യത്തിലെ ഒരു നഗരം. അഡ്രിയാറ്റിക് കടലിൽനിന്ന് 11 കി.മീ. ദൂരെ സ്ഥിതി ചെയ്യുന്നു. ബി.സി. 181-ൽ റോമാക്കാരാണ് അക്യുലിയ സ്ഥാപിച്ചത്. ആൽപ്സ് പർവതനിരകൾക്കും അഡ്രിയാറ്റിക് കടലിനും ഇടയ്ക്കുള്ള ഇടുങ്ങിയ പാതയിലൂടെ ബർബരൻമാർ നടത്തിയിരുന്ന കടന്നാക്രമണത്തെ തടയാനാണ് ഈ നഗരം നിർമിച്ചത്. ആൽപ്സിനും അഡ്രിയാറ്റിക്കിനും ഇടയ്ക്കുള്ള ഇടുങ്ങിയ പാത അക്യുലിയയിൽ അവസാനിക്കുന്നു. തന്ത്രപരമായ പ്രാധാന്യംകൊണ്ട് അവിടം ഒരു സൈനികകേന്ദ്രവും വാണിജ്യകേന്ദ്രവുമായി അഭിവൃദ്ധിപ്രാപിച്ചു. പനോണിയായും ഇറീലിയായും റോമാസാമ്രാജ്യത്തിൽപ്പെട്ടതോടെ അക്യുലിയയുടെ വാണിജ്യപരമായ പ്രാധാന്യം വർദ്ധിച്ചു. വെനീഷ്യാ പ്രവിശ്യയുടെ തലസ്ഥാനവും റോം കഴിഞ്ഞാൽ സ്വന്തം നാണയം അടിക്കാൻ അവകാശമുള്ള ഏക ഇറ്റാലിയൻ നഗരവും അക്യുലിയ ആയിരുന്നു.

ഹാഡ്രിയൻ ചക്രവർത്തി (എ.ഡി. 76-138)യുടെ ഭരണകാലത്ത് റോം, മിലാൻ, കാപുവാ എന്നീ നഗരങ്ങൾ കഴിഞ്ഞാൽ വലിപ്പത്തിൽ അക്യുലിയ ഇറ്റലിയിലെ നാലാമത്തെ നഗരമായിരുന്നു. മൂന്നു ലക്ഷത്തിനും അഞ്ചു ലക്ഷത്തിനും മധ്യേ ആയിരുന്നു അന്ന് ഇവിടുത്തെ ജനസംഖ്യ. 452-ൽ ഹൂണൻമാർ ഈ നഗരം ആക്രമിച്ചു.

ലൊംബാർഡുകൾ ഇറ്റലി ആക്രമിച്ചപ്പോൾ (606) അക്യുലിയായിലെ പാത്രിയാർക്കീസ് ഗാർദോയിലേക്ക് ഓടിപ്പോയി; ഗിർസോയായിൽ താമസമാക്കി. അക്യുലിയയിലെ പാത്രിയാർക്കീസായ കാൽസിഡീനിയൻ, മാർപാപ്പയ്ക്ക് കീഴ്വഴങ്ങി. എന്നാൽ അദ്ദേഹത്തിന്റെ സഹായമെത്രാൻ അതിനു തുനിഞ്ഞില്ല. വളരെക്കാലം അക്യുലിയയിലെ ഗാർദോയിലും സമാന്തരപാത്രീയാർക്കീസൻമാരുണ്ടായി. അക്യുലിയയിലെ പോപ്പോ 1024-ൽ ഗാർദോയേ പുറംതള്ളി അവിടത്തെ ഖജനാവ് അക്യുലിയയിൽ കൊണ്ടുവന്നു. നാണയം അടിക്കുവാനുള്ള അധികാരവും റോം ഒഴിച്ചുള്ള ഇറ്റലിയുടെ മെത്രാൻ സ്ഥാനവും അക്യുലിയയിലെ ബിഷപ്പിന് കോൺട്രാസ് ചക്രവർത്തിയുടെകാലത്ത് ലഭിച്ചു.

എന്നാൽ വെനീസിന്റെ വളർച്ച അക്യുലിയയെ പ്രതികൂലമായി ബാധിച്ചു. 1438-ലെ ഭൂകമ്പം അക്യുലിയയെ ആകെ തകർത്തു. 1748-49-ൽ മെത്രാസനത്തിലുണ്ടായ ഭിന്നതകൾ മതത്തേയും സാരമായി ഉലച്ചു. 1749 അവസാനം പാത്രിയാർക്കാസ്ഥാനം തന്നെ നിർത്തലാക്കി. അതോടുകൂടി അക്യുലിയ വിസ്മൃതിയിലായി.




</doc>
<doc id="125466" url="https://ml.wikipedia.org/wiki?curid=125466" title="അമ്മാനപ്പാട്ട്">
അമ്മാനപ്പാട്ട്

അമ്മാനമാടിക്കൊണ്ട് പാടുന്ന നാടൻപാട്ട്. വിവാഹാവസരങ്ങളിൽ മംഗളഗാനങ്ങൾ ആലപിക്കുക എന്ന സമ്പ്രദായം പ്രാചീന കേരളത്തിൽ നിലവിൽ ഉണ്ടായിരുന്നു. ഹിന്ദു സമുദായത്തിലെ ഉയർന്ന ശ്രേണിയിൽപ്പെട്ടവരുടെ വീടുകളിൽ പ്രചാരത്തിലിരുന്ന കല്യാണപ്പാട്ടുകൾ ബ്രാഹ്മണിപ്പാട്ട് എന്നറിയപ്പെടുന്നു; ഗായികമാരായി പ്രത്യേകം ബ്രാഹ്മണിമാരുമുണ്ടായിരുന്നു. മറ്റുള്ളവരുടെ ഇടയിൽ കല്യാണപ്പാട്ടുകളെന്ന നിലയിലും അമ്മാനപ്പാട്ട് പ്രചരിച്ചിരുന്നു. ഏതാനും സ്ത്രീകൾ കല്യാണപ്പന്തലിന്റെ മധ്യത്തിലിരുന്ന് താളത്തിനൊപ്പിച്ച് അമ്മാനമാടിക്കൊണ്ട് പാട്ടുപാടുന്നു.


</doc>
<doc id="125469" url="https://ml.wikipedia.org/wiki?curid=125469" title="അംശാവതാരം">
അംശാവതാരം

വിഷ്ണുവിന്റെയും ദേവാസുരയക്ഷകിന്നരഗന്ധർവാദികളുടെയും ചൈതന്യത്തിന്റെ അംശം മനുഷ്യരുടെയും തിര്യക്കുകളുടെയും രൂപത്തിൽ ഭൂമിയിൽ ജന്മംകൊള്ളുന്നു എന്ന സങ്കല്പം. ഭൂമിയിൽ ധർമത്തിനു ഗ്ളാനിയും അധർമത്തിന് അഭ്യുത്ഥാനവും ഉണ്ടാകുമ്പോൾ സാധുക്കളുടെ പരിത്രാണത്തിനും ദുഷ്കൃതികളുടെ വിനാശത്തിനും ധർമസംസ്ഥാപനത്തിനും ആയി താൻ ഭൂമിയിൽ അവതരിക്കാറുണ്ടെന്ന് ഗീതയിൽ കൃഷ്ണൻ അർജുനനെ ഉദ്ബോധിപ്പിക്കുന്നു. ദശാവതാരങ്ങളെന്നറിയപ്പെടുന്നതു മഹാവിഷ്ണുവിന്റെ അവതാരങ്ങളാണ്. അവയിൽ ഒന്നായ ശ്രീകൃഷ്ണനെ പൂർണാവതാരമായും മറ്റുള്ളവയെ അംശാവതാരങ്ങളായും ചിലർ പറഞ്ഞുവരുന്നു.

ധർമസംസ്ഥാപനത്തിനായി പല ദേവന്മാരും ദേവിമാരും ഭൂമിയിൽ ജന്മം കൊള്ളാറുണ്ടെന്നു പുരാണപരാമർശങ്ങളുണ്ട്; ഇവയും അംശാവതാരങ്ങൾ തന്നെ. ശങ്കരാചാര്യർ തുടങ്ങിയവർ ഈശ്വരന്റെ അംശാവതാരങ്ങളാണെന്നാണു് ഹിന്ദുക്കൾ വിശ്വസിക്കുന്നത്. പുരാണേതിഹാസങ്ങളിൽ കാണുന്ന അംശാവതാരങ്ങളുടെ പട്ടികകൾ തമ്മിൽ ഐകരൂപ്യം ഇല്ല. ദൈത്യദാനവപീഡയിൽ നിന്നു രക്ഷിക്കണമെന്ന് ഭൂമീദേവി പ്രാർഥിച്ചതിന്റെ ഫലമായാണു സുരഗന്ധർവാദികളോടു മർത്ത്യരൂപത്തിൽ അംശാവതാരത്തിനു വിരിഞ്ചൻ (ബ്രഹ്മാവ്) കല്പിച്ചതെന്നു മഹാഭാരതത്തിൽ പറയുന്നു.

മഹാവിഷ്ണുവിന്റെ അവതാരോദ്ദേശ്യനിർവഹണത്തിനായി ദേവഗന്ധർവാദികൾ വിവിധ ബ്രാഹ്മണ-രാജവംശങ്ങളിലായി അംശാവതരണം ചെയ്തുവെന്നാണ് മഹാഭാരത പരാമർശത്തിൽ നിന്നും വ്യക്തമാകുന്നതു്.

ദേവീഭാഗവതത്തിൽ (ചതുർഥസ്കന്ധം) അംശാവതരണം നടത്തിയിട്ടുള്ള ദേവാസുരന്മാരുടെ ഒരു പട്ടികതന്നെ കൊടുത്തിട്ടുണ്ട്. ഇതനുസരിച്ചു യുധിഷ്ഠിരൻ യമധർമനും ഭീമസേനൻ വായുവും അർജുനനും കൃഷ്ണനും നരനാരായണന്മാരും നകുല സഹദേവന്മാർ അശ്വിനീദേവകളും വിദുരർ ധർമനും അശ്വത്ഥാമാവ് ശിവനും ദ്രോണർ ബൃഹസ്പതിയും ദ്രുപദൻ വരുണനും ഭീഷ്മർ അഷ്ടവസുക്കളിലൊരാളും പാഞ്ചാലി ശചീദേവിയും ആണു്. അതുപോലെ ദുര്യോധനനും (കലി) ശകുനിയും (ദ്വാപരൻ) ജരാസന്ധനും (വിപ്രചിത്തി) കംസനും (കാലനേമി) മറ്റും അസുരന്മാരുടെ അംശാവതാരങ്ങളും. ബലഭദ്രനെയും ലക്ഷ്മണനെയും ആദിശേഷന്റെയും ഗോപസ്ത്രീകളെ അപ്സരസ്സുകളുടെയും ഭരതശത്രുഘ്നന്മാരെ ശംഖചക്രങ്ങളുടെയും വേദവ്യാസനെ വിഷ്ണുവിന്റെയും അംശാവതാരങ്ങളായി ചിത്രീകരിച്ചുകൊണ്ടുള്ള പരാമർശങ്ങൾ പല ഇതിഹാസങ്ങളിലും കാണുന്നുണ്ടു്.


</doc>
<doc id="125470" url="https://ml.wikipedia.org/wiki?curid=125470" title="അംബരീഷൻ">
അംബരീഷൻ

ഇക്ഷ്വാകു വംശത്തിൽ ജനിച്ച ധർമിഷ്ഠനായ ഒരു രാജാവ്. നാഭാഗന്റെ പുത്രനായ ഇദ്ദേഹം നിരവധി ക്ഷത്രിയ രാജാക്കന്മാരെ തോല്പിച്ച് സ്വാധികാരം വർദ്ധിപ്പിച്ചു. ഒടുവിൽ ലൌകികശ്രേയസ്സുകളെ നിസ്സാരവത്ഗണിച്ച് വിഷ്ണുഭക്തിയിൽ ലീനമാനസനായി. ഈ ഭക്ത്യതിശയത്താൽ സന്തുഷ്ടനായ വിഷ്ണുവിൽനിന്ന് ദേഹരക്ഷയ്ക്കായി സുദർശനചക്രം നേടി.


</doc>
<doc id="125471" url="https://ml.wikipedia.org/wiki?curid=125471" title="അഘോരശിവൻ">
അഘോരശിവൻ

അഘോരമൂർത്തിയായ ശിവൻ. അഘോരൻ എന്നതിന് ഘോരനല്ലാത്തവൻ, അതായത് "സൗമ്യൻ" എന്നും യാതൊരുവനെക്കാൾ ഘോരനായി മറ്റൊരുവൻ ഇല്ലയോ അവൻ, അതായത് ഏറ്റവും ഘോരൻ, എന്നും രണ്ടു വ്യുത്പത്തികളുണ്ട്. ഭക്തന്മാർക്ക് സൗമ്യനായും ദുഷ്ടന്മാർക്ക് അത്യന്തഘോരനായും സങ്കല്പിതനായിരിക്കുന്ന ശിവൻ ഇവ രണ്ടും അനുയോജ്യമാകുന്നു. ശിവന്റെ "പഞ്ചമുഖങ്ങൾ" യഥാക്രമം ഈശാനം, തത്പുരുഷം, അഘോരം, വാമദേവം, സദ്യോജാതം എന്നിവയാണ്. നടുവിലത്തേതായ അഘോരരൂപത്തെ ആശ്രയിച്ചാണ് അഘോരശിവൻ എന്ന സംജ്ഞ ശിവനു ലഭിച്ചിട്ടുള്ളത്.

ഏറ്റുമാനൂർ മഹാദേവക്ഷേത്രത്തിലെ പ്രതിഷ്ഠ അഘോരശിവന്റേതാണ്. ഭാദ്രപദമാസത്തിലെ (കന്നി) കൃഷ്ണ ചതുർദശി അഘോരശിവനെ സംബന്ധിച്ച ഒരു പുണ്യദിനമായതുകൊണ്ട് ആ തിഥിക്ക് അഘോര എന്ന പേർ സിദ്ധിച്ചിട്ടുണ്ട്. 


</doc>
<doc id="125479" url="https://ml.wikipedia.org/wiki?curid=125479" title="അക്ര">
അക്ര

ഘാനയുടെ തലസ്ഥാനമാണ് അക്ര. രാജ്യത്തെ ഏറ്റവുമധികം ജനസംഖ്യയുള്ള നഗരവും ഇതുതന്നെ. ഒരു തുറമുഖനഗരമായ അക്ര, ഘാനയുടെ വാർത്താവിനിമയ, ഭരണ, സാമ്പത്തിക കേന്ദ്രമാണ്. ഘാനയുടെ 70%-ലധികം ഉത്പാദന ശേഷിയും ഈ പ്രദേശത്തിലാണുള്ളത്. 1877-ലാണ് അക്ര ഘാനയുടെ തലസ്ഥാനമായത്.

ചരിത്രാധീത കാലം മുതൽ ആധുനിക കാലഘട്ടം വരെയുള്ള ഘാനയുടെ പൈതൃകത്തെ പ്രതിഫലിപ്പിക്കുന്ന കാഴ്ചകളുള്ള ദേശീയ മ്യൂസിയം, വ്യത്യസ്തമായ ആധുനിക വാസ്തുശില്പ രീതിയിൽ നിർമ്മിക്കപ്പെട്ടിട്ടുള്ള ദേശീയ തിയേറ്റർ, ഇൻഡിപെന്റൻസ് സ്ക്വയർ, ക്വാമെ ങ്ക്രുമാ ശവകുടീരം, ജെയിംസ്ടൗണിലെ മത്സ്യബന്ധന കേന്ദ്രം, മകോള ചന്ത തുടങ്ങിയവയാണ് ഇവിടുത്തെ ആകർഷണങ്ങൾ.

അക്രാ എന്ന പദത്തിനു തദ്ദേശീയഭാഷയിൽ "കറുത്ത ഉറുമ്പ്" എന്നാണർഥം. ഗിനി ഉൾക്കടലിന്റെ തീരത്തായി മധ്യരേഖയോടടുത്ത് ഒരു ഭൂകമ്പമേഖലയിലാണ് ഈ നഗരം സ്ഥിതിചെയ്യുന്നത്. നഗരത്തിന്റെ ഒരു ഭാഗം 12 മീറ്ററോളം ഉയരമുള്ള കുന്നിൻ പ്രദേശമാണ്. ഈ കുന്നുകളിൽ ചിലത് സമുദ്രത്തിലേയ്ക്ക് ഇറങ്ങി നിൽക്കുന്നു. ചെറുകിട കപ്പലുകളും മറ്റും അടുക്കുന്നതിനുള്ള സൗകര്യം ഇങ്ങനെ ലഭിച്ചിട്ടുണ്ടെങ്കിൽ പ്പോലും അക്രാ പ്രകൃതിദത്തമായ ഒരു തുറമുഖമാണെന്ന് പറഞ്ഞുകൂടാ. ഭൂകമ്പങ്ങളുടെ ഫലമായി ഇവിടെ പല അസ്വാസ്ഥ്യങ്ങളും ഇടയ്ക്കിടെ അനുഭവപ്പെടുന്നു. അത്യുഷ്ണവും അതിവർഷവുമുള്ള മധ്യരേഖീയ കാലാവസ്ഥയാണ് ഇവിടെ അനുഭവപ്പെടുന്നതെങ്കിലും രാജ്യത്തിലെ മറ്റു പട്ടണങ്ങളെ അപേക്ഷിച്ച് മഴ കുറവാണ്.

ഗോൾഡ് കോസ്റ്റ് എന്നറിയപ്പെട്ടിരുന്ന ഘാന ഉഷ്ണമേഖലോത്പന്നങ്ങളുടെ ഒരു പ്രധാനവിപണിയായിരുന്നു. 1876-ലാണ് അക്രാ ഗോൾഡ് കോസ്റ്റിന്റെ തലസ്ഥാനമായി പ്രഖ്യാപിക്കപ്പെട്ടത്. ഒസുവർഗക്കാരുടെ താവളമായിരുന്ന അക്രാ യൂറോപ്യന്മാരുടെ കുടിയേറ്റത്തിനുശേഷം വികസിക്കാൻ തുടങ്ങി. ബ്രിട്ടിഷ്-ഡച്ച് വ്യാപാരസംഘങ്ങൾ നിർമിച്ച ധാരാളം കോട്ടകൾ ഈ നഗരത്തിൽ ഇപ്പോഴും ഉണ്ട്. ഈ കോട്ടകളെ ആശ്രയിച്ചായിരുന്നു നഗരത്തിന്റെ ആദ്യകാലാഭിവൃദ്ധി. 1784-ൽ വ്യാപകമായ അഗ്നിബാധയുണ്ടായതിനെ തുടർന്ന് നഗരം പുതുക്കിപ്പണിയപ്പെട്ടു. 1939-ലെ ഭൂകമ്പം നിമിത്തവും വമ്പിച്ച നാശനഷ്ടങ്ങൾ ഉണ്ടായി. രണ്ടാം ലോകയുദ്ധകാലത്ത് സഖ്യകക്ഷികൾ അക്രാ അത്ലാന്തിക്തരണത്തിനുള്ള താവളമാക്കി. അതോടൊപ്പം പശ്ചിമാഫ്രിക്കയിലെ അമേരിക്കൻ വ്യോമഗതാഗത കേന്ദ്രമായും ഇവിടം ഉപയോഗിക്കപ്പെട്ടു. ആധുനികസജ്ജീകരണങ്ങളുള്ള ഒരു അന്താരാഷ്ട്ര വിമാനത്താവളമുണ്ടാവാൻ ഇതു കാരണമായി. ഘാനയുടെ സ്വാതന്ത്യപ്രാപ്തിക്കുശേഷം അക്രാ നാനാമുഖമായ പുരോഗതി നേടിക്കൊണ്ടിരിക്കുന്നു.

സ്വർണവും കൊക്കോയുമാണ് ഇവിടെനിന്നുള്ള പ്രധാന കയറ്റുമതികൾ; 1961-ൽ അക്രായിൽനിന്നും 27 കി.മീ. കിഴക്കുള്ള ഉള്ള തേമാ തുറമുഖത്തിന്റെ പ്രവർത്തനം ആരംഭിച്ചതോടെ അക്രായുടെ വാണിജ്യപ്രാധാന്യം മങ്ങിത്തുടങ്ങി.

ഘാനയിലെ നീതിന്യായക്കോടതികളുടെയും പാർലമെന്റിന്റെയും ആസ്ഥാനവും ഒരു വിദ്യാഭ്യാസകേന്ദ്രവുമാണ് അക്ര. ഘാനയിലെ മറ്റു കേന്ദ്രങ്ങളുമായി റെയിൽ മാർഗവും റോഡുമാർഗവും അക്രാ ബന്ധിക്കപ്പെട്ടിരിക്കുന്നു.


</doc>
<doc id="125483" url="https://ml.wikipedia.org/wiki?curid=125483" title="മലബാർ വന്യജീവി സങ്കേതം">
മലബാർ വന്യജീവി സങ്കേതം

2010 ഓഗസ്റ്റ് 8 - ന്‌ നിലവിൽ വന്ന വന്യജീവി സങ്കേതമാണ്‌ മലബാർ വന്യജീവി സങ്കേതം. കേരളത്തിൽ ഏറ്റവും ഒടുവിൽ രൂപീകൃതമായ വന്യജീവി സങ്കേതമാണ്‌ ഇത്. കോഴിക്കോട് നിന്നും 65 കി.മി ദൂരത്തായാണ്‌ ഇത് സ്ഥിതി ചെയ്യുന്നത്. 'മലബാറിന്റെ ഊട്ടി' എന്നറിയപ്പെടുന്ന കക്കയത്താണ്‌ ഈ വന്യജീവിസങ്കേതം. കോഴിക്കോട് - കൊയിലാണ്ടി താലൂക്കിലെ കക്കയം പന്നിക്കോട്ടൂർ വനമേഖലയാണ്‌ ഈ സം‌രക്ഷണ മേഖലയായി മാറ്റിയിരിക്കുന്നത്. ഈ സം‌രക്ഷണ മേഖലയ്ക്ക് 74.22 ചതുരശ്ര കിലോമീറ്റർ വിസ്തീർ‌ണമുണ്ട്. കോർ ഏരിയ ഏതാണ്ട് 54 ചതുരശ്ര കിലോമീറ്റർ ആണ്‌. കൽ‌പ്പറ്റയിലെ കുറിച്ചി വനമേഖലയും പെരുവണ്ണാമൂഴിയിലെ ഏതാനും വനമേഖലയും താമരശേരി റെയിഞ്ചിലെയും കോഴിക്കോടിലെയും ചില വനമേഖലകളും ചേരുന്നതാണ്‌ ഇതിന്റെ അതിർത്തികൾ. മലനിരകൾക്ക് 1500 അടി മുതൽ 4500 അടി വരെ ഉയരമുണ്ട്. ഇവിടെ നിന്നും കോഴിക്കോടിന്റെ വെള്ളവും വെളിച്ചവുമായി കുറ്റ്യാടിപ്പുഴ ഒഴുകുന്നുണ്ട്. ഇതിന്റെ കൈവഴിയായി മറ്റു ചെറുനദികളും ഇവിടെ നിന്നും ഉൽഭവിക്കുന്നുണ്ട്.

പഴമയും പാരമ്പര്യത്തനിമയും നിറഞ്ഞുനിൽക്കുന്ന ഇവിടെ നിന്ന് 680 ഇനം സപുഷ്പികളും 39 ജാതി പുല്ലുകളും 22 ജാതി ഓർ‌ക്കിഡുകളും 28 ജാതി പന്നല്ലുകളും കണ്ടെത്തിയിരുന്നു. ദേശീയ മൃഗമായ കടുവ, സംസ്ഥാന മൃഗമായ ആന, പുലി, കാട്ടുപോത്ത്, പലജാതി കുരങ്ങുകൾ,മലമാൻ, കേഴമാൻ, കാട്ടുനായ, കരടി, ചെങ്കീരി, കാട്ടുപന്നി, മുള്ളൻപന്നി, പശ്‌ചിമഘട്ടത്തിൽ മാത്രം കാണപ്പെടുന്ന ഈഞ്ച അണ്ണാൻ ഉൾപ്പെടെയുള്ള അണ്ണാനുകൾ തുടങ്ങി പല വന്യജീവികളുടെയും ആവാസകേന്ദ്രമാണ്‌ ഇവിടം.

പക്ഷികളിൽ പശ്‌ചിമഘട്ടത്തിൽ മാത്രം കാണപ്പെടുന്ന നീലഗിരി ചിലപ്പൻ, ചെഞ്ചിലപ്പൻ, കോഴിവേഴാമ്പൽ, മരപ്രാവ്, നീലക്കിളി, പാറ്റ പിടിയൻ എന്നിവ ഉൾപ്പെടെ ഏതാണ്ട് 180 ൽ അധികം ജാതി പക്ഷികളെ ഇവിടെ നിന്നും കണ്ടെത്തിയിട്ടുണ്ട്. കൂടാതെ ധാരാളം ഉഭയജീവികളും ഉരഗജീവികളും ഇവിടെ കാണപ്പെടുന്നു. 'റീഡ്ഫ്രോഗ്' എന്നു വിളിക്കുന്ന ഒരിനം തവള ഇന്ത്യയിൽ ഇവിടെ മാത്രമേ കാണപ്പെടുന്നുള്ളു എന്നത് ഈ അടുത്ത കാലത്താണ്‌ കണ്ടെത്തിയത്.

മൽസ്യ വിഭാഗത്തിൽ 50 ൽ അധികം മൽസ്യങ്ങളെ ഇവിടത്തെ നദികളിൽ നിന്നും തിരിച്ചറിഞ്ഞിട്ടുണ്ട്. ഇവയിൽ പലതും അത്യപൂർ‌വങ്ങളും ശാസ്ത്രലോകത്തിനു പുതിയ കണ്ടെത്തലുകളുമാണ്‌. കൂടാതെ അത്യപൂർ‌വ ചിത്രശലഭങ്ങളുൾപ്പടെ 150ൽ അധികം പൂമ്പാറ്റകളും 200ൽ അധികം നിശാശലഭങ്ങളും ഈ കാടകത്തുണ്ട്. 

ആദ്യം റിസർ‌വ് ഫോറസ്റ്റായിരുന്നു. മലബാറിന്റെ സസ്യാവരണത്തിന്റെ സവിശേഷതയും മഴക്കാടുകളുടെ പ്രാധാന്യവും മനസ്സിലാക്കിയാണ്‌ വന്യജീവിസങ്കേതമാക്കി മാറ്റിയിരിക്കുന്നത്. കാടിന്റെ ചരിത്രം മൈസൂർ രാജാക്കൻ‌മാരിൽനിന്നാണ്‌ ആരംഭിക്കുന്നത്. കേരളസിംഹമായി അറിയപ്പെടുന്ന പഴശിരാജയുടെയും ബ്രിട്ടീഷുകാരുടെയും അഭിനന്ദനത്തിനു പാത്രമായിട്ടുണ്ട് ഈ കാനനഭൂമി. ഒരുകാലത്ത് പഴശിരാജയുടെ ഒളിത്താവളമായിരുന്ന വയനാട്ടിലെ കാടുകളുടെ ഭാഗമായിരുന്നു ഇപ്പോഴത്തെ ഈ മലബാർ വന്യജീവി സങ്കേതം. പതിനെട്ടാം നൂറ്റാണ്ടുവരെ ഈ വനമേഖലകൾ സ്വകാര്യവ്യക്തിയുടെതായിരുന്നു. പഴശിരാജയുടെ കാലശേഷം ബ്രിട്ടീഷുകാർ ഈ കാടുകൾ ഒരോന്നായി ഏറ്റെടുത്തു. പിന്നീട് അവർ തന്നെ ഇവിടെ നിന്നും മുന്തിയ ഇനം തടികൾ വെട്ടിയെടുത്തു. അതോടുകൂടി ഈ കാടുകൾ വെളുത്തു തുടങ്ങി. ഒടുവിൽ ബ്രിട്ടീഷുകാർ തന്നെ ഉണർന്നു പ്രവർത്തിക്കുകയും 1900ന്റെ ആരംഭത്തിൽ മരങ്ങൾ വച്ചു പിടിപ്പിക്കുകയും ആസൂത്രിതമായ വനപരിപാലനം ആരംഭിക്കുകയും ചെയ്തു. അക്കാലത്ത് ഇതിന്റെ കുറെ ഭാഗം റിസർ‌വ് വനമേഖലയായി മാറ്റുകയും ചെയ്തു.
ബ്രിട്ടീഷുകാരുടെ വനപരിപാലനത്തോടെയാണ്‌ ഈ വന്യജീവിസങ്കേതത്തിന്റെ ആരംഭം കുറിച്ചത്. എന്നാൽ ഇന്ത്യയ്ക്ക് സ്വാതന്ത്ര്യം ലഭിക്കുന്നതു വരെ വനനശീകരണവും നിർബാധം തുടർന്നു.



</doc>
<doc id="125502" url="https://ml.wikipedia.org/wiki?curid=125502" title="റൺവേ">
റൺവേ

ജോഷിയുടെ സംവിധാനത്തിൽ ദിലീപ്, മുരളി, ഇന്ദ്രജിത്ത്, ഹരിശ്രീ അശോകൻ, കാവ്യ മാധവൻ എന്നിവർ പ്രധാനവേഷങ്ങളിൽ അഭിനയിച്ച് 2004-ൽ പ്രദർശനത്തിനിറങ്ങിയ ഒരു മലയാളചലച്ചിത്രമാണ് റൺവേ. എൻ.എൻ.എസ് ആർട്സിന്റെ ബാനറിൽ വി.കെ. നൗഷാദ്, മോഹൻ എന്നിവർ ചേർന്ന് നിർമ്മിച്ച ഈ ചിത്രം വിതരണം ചെയ്തത് സ്വർഗ്ഗചിത്ര ആണ്. ഉദയകൃഷ്ണ-സിബി കെ. തോമസ് കൂട്ടുകെട്ടാണ് ഈ ചിത്രത്തിന്റെ രചന നിർവ്വഹിച്ചിരിക്കുന്നത്.

ഗിരീഷ് പുത്തഞ്ചേരി എഴുതിയ ഇതിലെ ഗാനങ്ങൾക്ക് സംഗീതം പകർന്നത് സുരേഷ് പീറ്റേഴ്സ് ആണ്. പശ്ചാത്തലസംഗീതം എസ്.പി. വെങ്കിടേഷ് കൊടുത്തിരിക്കുന്നു.




</doc>
<doc id="125518" url="https://ml.wikipedia.org/wiki?curid=125518" title="അക്രിഡിൻ">
അക്രിഡിൻ

അക്രിഡിൻ ഒരു കാർബണിക സംയുക്തമാണ്. തന്മാത്രാഫോർമുല, CHN. പിരിഡിൻ-വലയത്തിന്റെ 2:3, 5:6 സ്ഥാനങ്ങളിലായി രണ്ടു ബെൻസീൻ-വലയങ്ങൾ ചേരുന്നതാണ്.

കോൾടാറിൽനിന്നു ലഭിക്കുന്ന ആൻഥ്രസീനിൽ ഒരു അപദ്രവ്യം (impurity) ആയിട്ടാണ് അക്രിഡിൻ ആദ്യം കണ്ടുപിടിക്കപ്പെട്ടത്. ഇത് ഇളംമഞ്ഞ നിറവും നല്ല പ്രതിദീപ്തിയും (flourescence) ഉള്ള ഖരവസ്തുവാണ്. ദ്രവണാംഗം 110-110.5C ബെൻസിൽ-അനിലിൻ ബാഷ്പം ചുട്ടുപഴുത്ത കുഴലിലൂടെ പ്രവഹിപ്പിച്ചാണ് ഇത് സംശ്ലേഷണം ചെയ്യുന്നത്. ഇത് ഒരു ദുർബല-ബേസ് ആണ്. ആരൊമാറ്റികസ്വഭാവമുള്ള ഈ സംയുക്തം ബ്രോമിനേഷൻ, സൽഫോണേഷൻ, നൈട്രേഷൻ തുടങ്ങിയ പ്രതിസ്ഥാപനാഭിക്രിയകളിൽ (substitution reactions) പങ്കെടുക്കുന്നു. താപം, അമ്ലം, ക്ഷാരം എന്നിവയുടെ ആക്രമണം സാമാന്യേന ചെറുക്കുവാൻ ഇതിനു കഴിവുണ്ട്.

പല മരുന്നുകളും ചായങ്ങളും അക്രിഡിൻ-വ്യുത്പന്നങ്ങളാണ്. മെപാക്രിൻ, അറ്റാബ്രിൻ എന്നിങ്ങനെ വേറെയും പേരുകളുള്ള ക്വിനാക്രിൻ (Quinacrine) എന്ന മലമ്പനി മരുന്ന് ഒരു അക്രിഡിൻ വ്യുത്പന്നമാണ്. മലമ്പനി, നിദ്രാരോഗം എന്നിവയ്ക്ക് ഒരു പ്രത്യൗഷധമായ അക്രിഫ്ളേവിൻ, അമീബികാതിസാരത്തിനു പ്രതിവിധിയായ റിവനോൾ (Rivanol) എന്നീ യൗഗികങ്ങളും അക്രിഡിൻ-വർഗത്തിൽപ്പെട്ടവയാണ്.

ബാക്റ്റീരിയ, വിര, രോഗഹേതുകങ്ങളായ ചില കുമിളുകൾ എന്നിവ നശിപ്പിക്കുന്നതിന് അക്രിഡിൻ-വ്യുത്പന്നങ്ങൾ ഉപയോഗിക്കുന്നു.



</doc>
<doc id="125525" url="https://ml.wikipedia.org/wiki?curid=125525" title="അക്രിഫ്ലേവിൻ">
അക്രിഫ്ലേവിൻ

അക്രിഡിൻ-വ്യുത്പന്നങ്ങളിൽപ്പെട്ട ഒരു ചായമാണ് അക്രിഫ്ലേവിൻ . ബാഹ്യ അണുനാശിനി ആയി ഉപയോഗിക്കുന്നു. ഓറഞ്ചു നിറത്തിലോ , ബ്രൌൺ നിറത്തിലോ ഉള്ള പൊടി. ശ്വസിക്കുന്നതും കണ്ണിൽ വീഴുന്നതും ദോഷകരം. അക്രിഡിൻ-ചായങ്ങളെക്കുറിച്ചു പഠനം നടത്തുന്നതിനിടയിൽ പോൾ ഏർളിച്ച് (Paul Ehrlich ) എന്ന ജർമ്മൻ വൈദ്യ ഗവേഷകൻ 1912-ൽ ഈ പദാർഥം കണ്ടുപിടിച്ചു. ഒന്നാം ലോകമഹായുദ്ധ കാലത്ത് ട്രിപ്പാനോസോമ (Trypanosoma) എന്ന സൂക്ഷ്മാണുജീവി നിമിത്തമുണ്ടാകുന്ന ആഫ്രിക്കൻ നിദ്രാരോഗം (Sleeping sickness : Trypanosomiasis ) തടയുന്നതിന് ഔഷധമായി ഇത് ആദ്യം ഉപയോഗിക്കപ്പെട്ടു. സൂക്ഷ്മാണുക്കളുടെ വളർച്ച തടയുവാൻ ശക്തിയുണ്ടെന്ന് മനസ്സിലായതോടെ ആന്റിസെപ്റ്റിക്കായും പ്രയുക്തമായിത്തുടങ്ങി. പൊതുവിൽ ഇതു ഗ്രാം നെഗറ്റീവ് (Gram Negative) അണുപ്രാണികൾക്കു മാരകമായ പദാർഥമാണ്.

അക്വേറിയത്തിൽ വളർത്തുന്ന മത്സ്യങ്ങളിൽ ഉണ്ടാകുന്ന കുമിൾ (fungus ) രോഗത്തിന് ഇതിന്റെ നേർപ്പിച്ച ലായനി വളരെ ഫലപ്രദമാണ് .



</doc>
<doc id="125548" url="https://ml.wikipedia.org/wiki?curid=125548" title="ഗവൺമെന്റ് കോളേജ്, കട്ടപ്പന">
ഗവൺമെന്റ് കോളേജ്, കട്ടപ്പന

ഇടുക്കി ജില്ലയിലെ ചുരുക്കം ചില സർക്കാർ കലാലയങ്ങളിൽ ഒന്നാണ് ഗവൺമെന്റ് കോളേജ്, കട്ടപ്പന. കട്ടപ്പനയിൽ നിന്നും ഒരു കിലോമീറ്റർ അകലെ ഇടുക്കി റോഡിൽ സ്ഥിതി ചെയ്യുന്ന ഈ കലാലയം, ആദ്യം നരിയംപാറയിലെ കോളേജ്മലയിലും പിന്നീടു വെള്ളയാംകുടിയിലും പ്രവർത്തിച്ചു. വലിയകണ്ടം പ്രദേശത്ത് 20 എക്കർ സ്ഥലത്ത് പ്രവർത്തനം ആരംഭിച്ച കലാലയം ഇന്നു കണുന്ന രൂപത്തിൽ അധുനികരീതിയിൽ ക്രമീകരിച്ചിട്ടു ഏതാനും വർഷങ്ങളേ ആയുള്ളൂ.



</doc>
<doc id="125558" url="https://ml.wikipedia.org/wiki?curid=125558" title="സൂര്യ (വിവക്ഷകൾ)">
സൂര്യ (വിവക്ഷകൾ)



</doc>
<doc id="125561" url="https://ml.wikipedia.org/wiki?curid=125561" title="സമയ മേഖല">
സമയ മേഖല

ഭൂമിയുടെ ഭ്രമണഫലമായുണ്ടാകുന്ന പ്രതിഭാസമാണ് സമയമേഖലകൾ. ഭൂമിയുടെ പടിഞ്ഞാറുനിന്നും കിഴക്കോട്ടുള്ള ഓരോ ഭ്രമണത്തിനും 24 മണിക്കൂർ എടുക്കുന്നു. അതായത് 15 രേഖാംശീയ ദൂരം സഞ്ചരിക്കുന്നതിന് ഒരു മണിക്കൂർ എടുക്കുന്നു. ഇങ്ങനെ കണക്കാക്കിയാൽ ഭൂമിയെ 15 ഇടവിട്ടുള്ള 24 സമയമേഖലകളാക്കി തിരിക്കാം. സമയമേഖലകളുടെ നിർണയത്തിന് അടിസ്ഥാനരേഖയായി പരിഗണിച്ചിട്ടുള്ളത് ഗ്രീൻവിച്ച് രേഖയാണ്. ഈ രേഖയിൽ നിന്നും കിഴക്കോട്ടു പോകുന്തോറും 1ക്ക് 4 മിനിട്ട് എന്ന ക്രമത്തിൽ സമയക്കൂടുതലും പടിഞ്ഞാറോട്ട് പോകുന്തോറും അത്രതന്നെ സമയക്കുറവും അനുഭവപ്പെടുന്നു.</br>
</br>
ഭൂമിയിൽ പൊതുവേ രേഖാംശങ്ങൾക്കിടയിലായി ഒരേ ഔദ്യോഗികസമയം അഥവാ പ്രാദേശികസമയം പാലിക്കുന്ന മേഖലയെ സമയമേഖല എന്നു പറയുന്നു.

പ്രധാന സമയമേഖലകൾ, അന്താരാഷ്ട്ര സമയക്രമത്തിൽനിന്നുമുള്ള (UTC) വ്യത്യാസമായാണ്‌ പ്രാദേശികസമയം കണക്കാക്കുന്നത്, 
അന്താരാഷ്ട്ര സമയക്രമം(UTC) 12:00 ആയിരിക്കുമ്പോൾ ലോകത്തിലെ വിവിധ രാജ്യങ്ങളിലെ പ്രാദേശികസമയം (വേനൽ‌ക്കാലസമയം പ്രാബല്യത്തിലില്ലാത്തപ്പോൾ


</doc>
<doc id="125586" url="https://ml.wikipedia.org/wiki?curid=125586" title="അക്രിലോനൈട്രൈൽ">
അക്രിലോനൈട്രൈൽ

ഒരു കാർബണിക സംയുക്തമാണ് അക്രിലോനൈട്രൈൽ. ഇതിനു വിനൈൽ സയനൈഡ് എന്നും പേരുണ്ട്. ദ്രവവസ്തുവാണ്. ഫോർമുല, CH=CH-CN. തിളനില 78C വെള്ളത്തിൽ അലിയും. ആ.സാ. 0.797. ബേരിയം സയനൈഡിന്റെ സാന്നിധ്യത്തിൽ അസറ്റിലീൻ ഹൈഡ്രജൻ സയനൈഡുമായി പ്രവർത്തിച്ചു അക്രിലൊനൈട്രൈൽ ലഭ്യമാക്കുന്നു:

CH = CH + HCN → CH = CH - CN

അക്രിലൊനൈട്രൈൽ സ്വയം പോളിമറീകരിച്ചും മറ്റു യൗഗികങ്ങളുമായി സഹപോളിമറീകരിച്ചും (copolymerise) വ്യവസായപ്രാധാന്യമുള്ള ഒട്ടനേകം വസ്തുക്കൾ തരുന്നു. ഒറ്റയ്ക്കു പോളീമറീകരിച്ചു ലഭിക്കുന്ന പോളി അക്രിലൊനൈട്രൈൽ കൃത്രിമനാരുകളുണ്ടാക്കുവാനും ബ്യൂട്ടാ ഡൈഈനുമായി (Buta diene) കൂട്ടുചേർന്നു പോളിമറീകരിച്ചു കിട്ടുന്ന ഉത്പന്നം ബ്യൂണാ-N റബർ നിർമ്മിക്കുവാനും പ്രയോജനപ്പെടുന്നു. വിനൈൽ ക്ലോറൈഡ്, വിനൈൽ പിരിഡീൻ (Vinyl pyridine) എന്നിവയുമായി സഹപോളിമറീകരിച്ചു കിട്ടുന്ന ഉത്പന്നങ്ങളും വ്യവസായപ്രാധാന്യമുള്ളവയാണ്.



</doc>
<doc id="125599" url="https://ml.wikipedia.org/wiki?curid=125599" title="അക്രേ">
അക്രേ

ബ്രസീലിലെ ഒരു അതിർത്തിപ്രവിശ്യയാണ് അക്രേ. ബൊളിവിയ, പെറു എന്നീ രാജ്യങ്ങളോടു തൊട്ടുകിടക്കുന്നു. വിസ്തീർണം 153,150 ച.കി.മീ. ധാരാളം നദികൾ ഈ പ്രദേശത്തുകൂടി ഒഴുകുന്നു. അക്രേ നദിയിൽനിന്നുമാണ് ഈ പ്രദേശത്തിന് ഈ പേരു കിട്ടിയത്. ആമസോണിന്റെ പോഷകനദിയായ പുരീസിൽ ലയിക്കുന്ന അക്രേ ഗതാഗതസൗകര്യമുള്ളതാണ്. പ്രവിശ്യയിലെ ഗതാഗതം പൊതുവേ ജലമാർഗ്ഗമായാണ്. റബറാണ് പ്രധാന ഉത്പന്നം. തലസ്ഥാനം: റയോബ്രാങ്കോ.

മുമ്പ് ഒരു ബൊളീവിയൻ പ്രവിശ്യയായിരുന്നു അക്രേ. ബ്രസീൽക്കാരായ റബർവെട്ടുകാരാണ് ആദ്യം ഇവിടെ കുടിയുറപ്പിച്ചത്. ഭൂരിഭാഗം പ്രദേശങ്ങളെയും അധിവസിച്ച ഇവർ ബൊളീവിയൻ ഗവൺമെന്റിനെതിരെ നികുതിനിഷേധവും സ്വാതന്ത്യപ്രഖ്യാപനവും നടത്തി (1898). ഒരു കോടി ഡോളർ ബൊളീവിയയ്ക്ക് നഷ്ടപരിഹാരം നല്കിക്കൊണ്ട്, 1903-ൽ ബ്രസീലിയൻ ഗവൺമെന്റ് ഇവിടുത്തെ ഭരണം ഏറ്റെടുത്തു.



</doc>
<doc id="125608" url="https://ml.wikipedia.org/wiki?curid=125608" title="ഡോളായന്ത്രവിധി">
ഡോളായന്ത്രവിധി

ആയുർവേദത്തിൽ ഔഷധങ്ങൾക്കുപയോഗിക്കുന്ന സസ്യങ്ങളെ ശുദ്ധിയാക്കുവാൻ ഉപയോഗിക്കുന്ന ഒരു രീതിയാണ് ഡോളായന്ത്രവിധി. അരളി പശുവിൻ പാലിൽ ഡോളായന്ത്രവിധി പ്രകാരം പാകം ചെയ്ത് ശുദ്ധിയാക്കാറുണ്ട്.

പന്ത്രണ്ട് ലിറ്ററോളം കൊള്ളുന്ന മൺപത്രത്തിന്റെ വക്കിന്റെ തൊട്ടു താഴെയായി ബലമുള്ള ഒരു കമ്പ് കടത്തി വയ്ക്കാൻ പാകത്തിനു് എതിർ‌വശങ്ങളിലായി രണ്ടു ദ്വാരങ്ങളിടുകയും, പാകത്തിനു ദ്രാവകം (ചാണക വെള്ളം, പാൽ മുതലായവ) നിറച്ചശേഷം പാകപ്പെടുത്തേണ്ട സസ്യം നുറുക്കി കിഴി കെട്ടി കലത്തിന്റെ ദ്വാരത്തിൽ കമ്പുവച്ച് കിഴി ദ്രാവകത്തിൽ സ്പർശിക്കാത്തവണ്ണം അതിൽ കെട്ടിയിടുകയും ചെയ്യുന്നു. പാത്രം മൂടികൊണ്ടടച്ച്, ആവി പുറത്തു പോകാത്ത വിധത്തിൽ വക്ക് കളിമണ്ണു് തേച്ച തുണികൊണ്ട് പലതവണ ചുറ്റിക്കെട്ടുകയും ചെയ്യുന്നു. ശേഷം നിറച്ച ദ്രാവകം ചൂടാക്കുകയും ചെയ്യുന്നു. ഇങ്ങനെ സസ്യം ശുദ്ധിയാക്കാം.


</doc>
<doc id="125618" url="https://ml.wikipedia.org/wiki?curid=125618" title="തീണ്ടേക്കാട്">
തീണ്ടേക്കാട്

കണ്ണമംഗലം പഞ്ചായത്തിലെ 13,14,15 വാർഡുകൾ അടങ്ങിയ പ്രദേശമാണ് തീണ്ടേക്കാട്. കുന്നുംപുറത്ത് നിന്ന് വേങ്ങര റോഡിൽ 2.5 കി.മി ദൂരെ സ്ഥിതി ചെയ്യുന്നു.


</doc>
<doc id="125622" url="https://ml.wikipedia.org/wiki?curid=125622" title="സ്ത്രീധനം (ചലച്ചിത്രം)">
സ്ത്രീധനം (ചലച്ചിത്രം)

അനിൽ ബാബുവിന്റെ സംവിധാനത്തിൽ ജഗദീഷ്, അശോകൻ, ബൈജു, ഉർവശി, ഉഷ എന്നിവർ പ്രധാനവേഷങ്ങളിൽ അഭിനയിച്ച് 1993-ൽ പ്രദർശനത്തിനിറങ്ങിയ ഒരു മലയാളചലച്ചിത്രമാണ് സ്ത്രീധനം. സബീന ആർട്സിന്റെ ബാനറിൽ കെ.പി. മുഹമ്മദ് നിർമ്മിച്ച ഈ ചിത്രം വിതരണം ചെയ്തത് മാരുതി പിൿചേഴ്‌സ് ആണ്. സി.വി. നിർമ്മല ആണ് ഈ ചിത്രത്തിന്റെ കഥയെഴുതിയത്. തിരക്കഥ, സംഭാഷണം എന്നിവയെല്ലാം നിർവ്വഹിച്ചത് കലൂർ ഡെന്നീസ് ആണ്.

ആർ.കെ. ദാമോദരൻ എഴുതിയ ഗാനങ്ങത്തിന് സംഗീതം പകർന്നത് എസ്.പി. വെങ്കിടേഷ് ആണ്. 



</doc>
<doc id="125626" url="https://ml.wikipedia.org/wiki?curid=125626" title="1951">
1951

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അൻപതിഒന്നാം വർഷമായിരുന്നു 1951.




</doc>
<doc id="125629" url="https://ml.wikipedia.org/wiki?curid=125629" title="1952">
1952

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അൻപതിരണ്ടാം വർഷമായിരുന്നു 1952.




</doc>
<doc id="125632" url="https://ml.wikipedia.org/wiki?curid=125632" title="1953">
1953

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അൻപതിമുന്നാം വർഷമായിരുന്നു 1953.




</doc>
<doc id="125633" url="https://ml.wikipedia.org/wiki?curid=125633" title="1954">
1954

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അൻപതിനാലാം‌ വർഷമായിരുന്നു 1954.




</doc>
<doc id="125634" url="https://ml.wikipedia.org/wiki?curid=125634" title="അക്രോലിൻ">
അക്രോലിൻ

ഒരു അപൂരിത ആലിഫാറ്റിക ആൽഡിഹൈഡ്. ഫോർമുല, CH = CH - CHO. നിറമില്ലാത്ത ദ്രവവസ്തു. തിളനില 53C. അസഹ്യമായ ഗന്ധമുണ്ട്. ജലത്തിൽ അലിയും. വെറുതെ വച്ചിരുന്നാൽതന്നെ പോളിമറീകരിച്ചു വെളുത്ത പൊടിയായി മാറുന്നു.

അക്രൊലീൻ ആൽഡിഹൈഡിന്റെയും ഒലിഫീനിന്റെയും രാസഗുണധർമങ്ങൾ പ്രദർശിപ്പിക്കുന്നു. അക്രൊലീന്റെ നിരോക്സീകരണംവഴി പല യൗഗികങ്ങളും ഉത്പാദിപ്പിക്കാം. മഗ്നീഷ്യം അമാൽഗം, സോഡിയം അമാൽഗം, അലൂമിനിയം ഐസൊ പ്രൊപോക്സൈഡ് എന്നിങ്ങനെ നിരോക്സീകാരകങ്ങൾ അനേകമുണ്ട്. ഉപയോഗിക്കുന്ന നിരോക്സീകാരകത്തിനനുസരിച്ചുള്ള ഉത്പന്നങ്ങൾ ലഭ്യമാകുന്നതാണ്. ഉദാഹരണമായി സോഡിയം അമാൽഗം ഉപയോഗിച്ചാൽ നോർമൽ പ്രൊപനോളും അലൂമിനിയം ഐസോപ്രൊപോക്സൈഡ് ഉപയോഗിച്ചാൽ അല്ലൈൽ ആൽക്കഹോളുമാണ് കിട്ടുന്നത്.

അക്രൊലീൻപലവസ്തുക്കളുടേയുംനിർമ്മാണത്തിൽപ്രയോജനപ്പെടുന്നു.അക്രൊലീൻ-യൂറിയ-ഫോർമാൽഡിഹൈഡ് റെസിനുകളുടെയും കീടനാശിനികളുടെയും ബീറ്റാ പിക്കൊളീൻ, മെഥിയോണൈൻ എന്നീ യൗഗികങ്ങളുടെയും നിർമ്മാണങ്ങൾ ഉദാഹരണങ്ങളാണ്. ശീതനപ്രക്രിയയിൽ (refrigeration) വല്ല ചോർച്ചയും സംഭവിക്കുന്നുണ്ടോ എന്നറിയുവാൻ പ്രശീതകപദാർഥങ്ങളിൽ അല്പം അക്രൊലീൻ ചേർക്കുക പതിവാണ്.



</doc>
<doc id="125636" url="https://ml.wikipedia.org/wiki?curid=125636" title="1955">
1955

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അൻപതി അഞ്ചാം വർഷമായിരുന്നു 1955.






</doc>
<doc id="125637" url="https://ml.wikipedia.org/wiki?curid=125637" title="അക്രോൺ">
അക്രോൺ

കൃത്രിമറബറിന്റെ ആസ്ഥാനമെന്നു വിശേഷിപ്പിക്കപ്പെടുന്ന അമേരിക്കൻ നഗരം. 417' വടക്ക്; 8137' പടിഞ്ഞാറ് ഒഹായോ സംസ്ഥാനത്തിൽ ഈറി തടാകതീരത്തുനിന്നും 28 കി.മീ. തെക്കായി സ്ഥിതിചെയ്യുന്ന അക്രോൺ വൻകിട വ്യവസായങ്ങളുടെ കേന്ദ്രമാണ്. ഈറി തടാകത്തിൽ പതിക്കുന്ന ഗതാഗതയോഗ്യമായ ലിററിൽ ഗ്വയാഹോഗാ നദിയുടെ കരയിലാണ് ഈ പട്ടണം. ഇവിടെ റബർവ്യവസായം, പ്രത്യേകിച്ച് ടയർനിർമ്മാണം, അത്യധികം അഭിവൃദ്ധിപ്പെട്ടിരിക്കുന്നു. സമുദ്രനിരപ്പിൽനിന്നും ഉദ്ദേശം 260 മീ. ഉയരത്തിലുള്ള ഈ പട്ടണം അമേരിക്കൻ വ്യോമയാനഗവേഷണത്തിന്റെ മുഖ്യകേന്ദ്രങ്ങളിലൊന്നാണ്; ആധുനികസജ്ജീകരണങ്ങളുള്ള ഒരു ഒന്നാംകിട വിമാനത്താവളവും ഇവിടെയുണ്ട്. പ്ലാസ്റ്റിക് സാധനങ്ങൾ, ഉടുപ്പുകൾ, വാഹനങ്ങൾ തുടങ്ങിയവ നിർമ്മിക്കുന്ന ധാരാളം ഫാക്ടറികൾ കാണാം. ഭക്ഷ്യോത്പന്നവ്യവസായവും അഭിവൃദ്ധിപ്പെട്ടിട്ടുണ്ട്.

കറുത്തവരുടെ സ്വാതന്ത്യത്തിനുവേണ്ടി ശബ്ദമുയർത്തിയ ജോൺ ബ്രൗണിന്റെ (1800-59) ജൻമസ്ഥലമാണിവിടം. ഇവിടെ ഒരു സർവകലാശാലയുമുണ്ട്.



</doc>
<doc id="125638" url="https://ml.wikipedia.org/wiki?curid=125638" title="1956">
1956

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അൻപതിയാറാം വർഷമായിരുന്നു 1956.





</doc>
<doc id="125651" url="https://ml.wikipedia.org/wiki?curid=125651" title="ടാറ്റ ഇൻഡിക്ക">
ടാറ്റ ഇൻഡിക്ക

ഇന്ത്യയിലെ ടാറ്റാ മോട്ടോർസ് നിർമ്മിച്ച ഒരു മോഡൽ കാറാണ്‌ ടാറ്റ ഇൻഡിക്ക. 2004 മുതൽ തന്നെ ഈ മോഡൽ കാറുകൾ യൂറോപ്പ്, ആഫ്രിക്ക, തുടങ്ങിയ സ്ഥലങ്ങളിലേക്ക് കയറ്റുമതി ചെയ്യുന്നുണ്ട്. ടാറ്റ നിർമ്മിച്ച കാർ വിഭാഗത്തിൽപ്പെടുന്ന ആദ്യ വാഹനമാണ്‌ ഇൻഡിക്ക. അതുപോലെ തന്നെ ഇന്ത്യയിൽ പൂർണ്ണമായും നിർമ്മിച്ച ആദ്യ കാർ എന്ന സവിശേഷതയും ഇൻഡിക്കയ്ക്കുണ്ട്. 2008 ഓഗസ്റ്റിലെ കണക്കുകളനുസരിച്ച് ഏകദേശം 910,000 കാറുകൾ കമ്പനി നിർമ്മിച്ചു. 2006-07 കാലത്തിലെ വാർഷിക ഉല്പാദനം ഏകദേശം 144,690 കാറുകളായിരുന്നു. ഇപ്പോൾ മാസം പ്രതി ഏകദേശം 8000 കാറുകൾ നിർമ്മിക്കുന്നുണ്ട്.



</doc>
<doc id="125655" url="https://ml.wikipedia.org/wiki?curid=125655" title="ജോർജ്ജ് അക്രോപൊലിറ്റസ്">
ജോർജ്ജ് അക്രോപൊലിറ്റസ്

ബൈസാന്തിയൻ ചരിത്രകാരനും രാജ്യതന്ത്രജ്ഞനും. കോൺസ്റ്റാന്റിനോപ്പിളിലാണ് ജനിച്ചതെങ്കിലും ബൈസാന്തിയൻ സാമ്രാജ്യത്തിന്റെ അന്നത്തെ തലസ്ഥാനമായിരുന്ന നിഖ്യയിലെ രാജകൊട്ടാരത്തിലാണ് വളർന്നത്. പല ബൈസാന്തിയൻ ചക്രവർത്തിമാരുടെ കീഴിലും ഉത്തരവാദിത്തമേറിയ ഉദ്യോഗങ്ങൾ ഇദ്ദേഹം വഹിച്ചിട്ടുണ്ട്. രാജ്യകാര്യങ്ങളിൽ വ്യാപൃതനാകാൻ നിർബന്ധിതനായതുകൊണ്ട് പണ്ഡിതോചിതവും രചനാത്മകവുമായ പ്രവർത്തനങ്ങളിലേർപ്പെടാൻ വേണ്ട സമയം ലഭിച്ചില്ല. കത്തോലിക്കാസഭയുടെ പൗരസ്ത്യ-പാശ്ചാത്യ വിഭാഗങ്ങളെ ഏകീകരിക്കാനായി നടത്തപ്പെട്ട ചർച്ചകളിൽ ഇദ്ദേഹം സജീവമായി പങ്കെടുത്തിരുന്നു. ചുരുങ്ങിയ കാലത്തേക്ക് ഒരു നയതന്ത്ര പ്രതിനിധിയായും ഇദ്ദേഹം സേവനമനുഷ്ഠിച്ചിട്ടുണ്ട്. നിഖ്യാ ആസ്ഥാനമാക്കി ഭരണം നടത്തിയിരുന്ന ബൈസാന്തിയൻ സാമ്രാജ്യത്തിന്റെ ആധികാരികമായ ചരിത്രം ഇദ്ദേഹം രചിച്ചു. മറ്റു സാഹിത്യപ്രവർത്തനങ്ങളിലും ഇദ്ദേഹം ഏർപ്പെട്ടിരുന്നു. താൻ സേവിച്ചിരുന്ന ജോൺ മൂന്നാമന്റെ ശവസംസ്കാരവേളയിൽ ഇദ്ദേഹം നടത്തിയ ചരമപ്രസംഗം വിലപ്പെട്ട ഒരു ചരിത്രരേഖയാണ്.



</doc>
<doc id="125656" url="https://ml.wikipedia.org/wiki?curid=125656" title="ഗോട്ടിപൂവ">
ഗോട്ടിപൂവ

ഒറീസ്സയിലെ പ്രാചീന നൃത്തമാണ് ഗോടിപൂവ. മുഗൾ ഭരണകാലത്ത് ഇല്ലാതായ ‘മഹരി’യെന്ന ദേവദാസി നൃത്ത സമ്പ്രദായത്തിനു പകരം പതിനാറാം നൂറ്റാണ്ടിൽ ഒറീസ്സയിലെ പുരിക്കടുത്ത് രൂപം കൊണ്ടതാണ് ഈ നൃത്തരൂപം. ശ്രീകൃഷ്ണനേയും ജഗന്നഥനേയും പ്രീതിപ്പെടുത്താനായി അവതരിപ്പിക്കപ്പെട്ടിരുന്ന നൃത്തരൂപമാണിത്. അമ്പലത്തിനുള്ളിൽ പ്രത്യേക ആഘോഷ വേളയിലും പൂജസമയത്തും മാത്രമാണ് ഇതിനു് അനുമതിയുള്ളത്.

വൈഷ്ണവ സമൂഹത്തിൽ പെൺകുട്ടികളെ നൃത്തം ചെയ്യാൻ അനുവദിച്ചിരുന്നില്ല. അതുകൊണ്ട് ഒമ്പതു മുതൽ 13 വയസ്സുവരെയുള്ള ആൺകുട്ടികളാണ് ഇതിൽ പങ്കെടുക്കുക. 13 വയസ്സു കഴിഞ്ഞാൽ ഒഡീസിയിലേക്ക് മാറും. ഒഡീസി നൃത്തത്തിനുള്ള ഒരു കളരിയാണീ നൃത്തം. ഒറീസ്സയിലെ കൊണാർക്ക് നാട്യമണ്ഡപത്തിലാണ് ഈ നൃത്തം പഠിപ്പിക്കുന്നത്.

നെറ്റിയിൽ ചുട്ടിയും കണ്മഷിയും പട്ടുവസ്ത്രങ്ങളും അണിഞ്ഞ് സ്ത്രീവേഷത്തിലാണ് നൃത്തം അവതരിപ്പിക്കുന്നത്. നൃത്തം അഭ്യസിക്കുന്നവർ മുടി നീട്ടിവളർത്തും അസാമാന്യമായ മെയ് വഴക്കം ഈ നൃത്തത്തെ മറ്റുള്ളവയിൽ നിന്നും വ്യത്യസ്തമാക്കുന്നു. ബന്ധനൃത്തമെന്ന പ്രത്യേക വിഭാഗത്തിൽ മെയ് വഴക്ക പ്രകടനങ്ങൾ കൂടുതൽ കാണാം.



</doc>
<doc id="125657" url="https://ml.wikipedia.org/wiki?curid=125657" title="അക്രോപൊളീസ്">
അക്രോപൊളീസ്

പ്രാചീന ഗ്രീക്കുനഗരങ്ങളിലെ ഉയർന്ന കുന്നുകളിൽ അഭയസങ്കേതങ്ങളായി നിർമ്മിക്കപ്പെട്ടിരുന്ന കോട്ടകൊത്തളങ്ങൾ. നഗരത്തിന്റെ ഉന്നതപ്രദേശം എന്നാണ് ഗ്രീക്കുഭാഷയിൽ ഈ പദത്തിന്റെ അർത്ഥം. പ്രാചീനകാലത്ത് കുടിയേറ്റക്കാർ പ്രതിരോധസൗകര്യം കരുതി പ്രായേണ ഉയർന്ന സ്ഥാനങ്ങളിൽ, പ്രത്യേകിച്ചും കുന്നുകളുടെ മുകൾപരപ്പുകളിലാണ് താമസമുറപ്പിച്ചിരുന്നത്. അവർ അവിടെ കോട്ടകൊത്തളങ്ങൾ സ്ഥാപിച്ച് അതിനുചുറ്റുമുള്ള പ്രദേശങ്ങളിലേക്ക് നഗരം വികസിപ്പിക്കുകയാണുണ്ടായത്. ആഥൻസ്, അർഗോസ്, തീബ്സ്, കൊരിന്ത് തുടങ്ങിയവയായിരുന്നു ഗ്രീസിലെ അക്രോപൊലിസുകൾ.

ഇത്തരം നഗരങ്ങളെ ഉദ്ദേശിച്ചാണ് ആദ്യമാദ്യം അക്രോപൊലിസ് എന്ന പദം ഉപയോഗിച്ചുവന്നതെങ്കിലും ക്രമേണ അതിന്റെ അർത്ഥവ്യാപ്തി കുന്നിൻമുകളിലുള്ള കോട്ടകളെ മാത്രം സംബന്ധിക്കുന്നതായി ചുരുങ്ങി. ചരിത്രപരമായി ആഥൻസിനുണ്ടായ പ്രാധാന്യവും പ്രശസ്തിയും കാരണം ഇന്ന് അക്രോപൊലിസ് എന്നു പറയുമ്പോൾ ആഥൻസിലെ കോട്ടകളും അവയോടു ചേർന്ന മന്ദിരങ്ങളും മാത്രമാണ് വിവക്ഷിക്കപ്പെടുക.



</doc>
<doc id="125660" url="https://ml.wikipedia.org/wiki?curid=125660" title="അക്രോമാറ്റിക് ലെൻസ്">
അക്രോമാറ്റിക് ലെൻസ്

വെളിച്ചം നാനാവർണങ്ങളായി പിരിഞ്ഞുപോകുന്നതു (വർണവിപഥനം) തടയാനായി, രണ്ടോ മൂന്നോ കാചങ്ങൾ (lens) കൂട്ടിഘടിപ്പിച്ച കാചസമുച്ചയമാണ് അക്രോമാറ്റിക് ലെൻസ്. സാധാരണ കാചത്തിലൂടെ ഒരു വസ്തുവിന്റെ പ്രതിച്ഛായയുണ്ടാകുമ്പോൾ പലവിധ വർണങ്ങൾ ആ പ്രതിച്ഛായയുടെ അരികിൽ അതിനെ രൂപഭംഗപ്പെടുത്തുന്നതായി കാണാം. വർണവിപഥനം (chromatic aberation) ആണ് ഇതിനു കാരണം. വർണ്ണവിപഥനത്തെ കുറച്ച്, വ്യക്തമായ പ്രതിബിംബമുണ്ടാക്കുവാനായി അക്രോമാറ്റിക് ലെൻസ് ഉപയോഗിക്കുന്നു. ഛായാഗ്രഹണത്തിലും ദൂരദർശനി, സംയുക്ത-സൂക്ഷ്മദർശിനി (compound microscope) എന്നിവയുടെ സംവിധാനത്തിലും ഇതു പ്രയോജനപ്പെടുത്താറുണ്ട്.



</doc>
<doc id="125662" url="https://ml.wikipedia.org/wiki?curid=125662" title="ജാങ്കോ">
ജാങ്കോ

പൈത്തൺ പ്രോഗ്രാമിങ് ഭാഷ അടിസ്ഥാനമാക്കി വെബ് ആപ്ലിക്കേഷനുകൾ നിർമ്മിക്കാനുള്ള ഒരു ഫ്രെയിം വർക്കാണ് ജാങ്കോ. ഇത് മോഡൽ - വ്യൂ- കണ്ട്രോളർ പാറ്റേൺ അടിസ്ഥാനമാക്കിയുള്ളതാണ്. അമേരിക്കയിലെ വേൾഡ് കമ്പനി എന്ന പത്രസ്ഥാപനം അവരുടെ വാർത്താധിഷ്ഠിത വെബ്സൈറ്റുകൾ നിർമ്മിക്കാനായിട്ടാണ് ജാങ്കോ നിർമ്മിച്ചത്. ഇത് 2005 ൽ BSD അനുമതി പത്രം പ്രകാരം പുറത്തിറക്കി. ജീൻ ജാങ്കോ റെയിൻഹാർഡ് എന്ന ഗിറ്റാർ വായനക്കാരന്റെ പേരിനെ അടിസ്ഥാനമാക്കിയാണ് ഇതിന് നാമകരണം നൽകിയിരിക്കുന്നത്. 2008 ൽ രൂപം കൊണ്ട ജാങ്കോ സോഫ്റ്റ്‌വേർ ഫൌണ്ടേഷനാണ് ഇത് പരിപാലിക്കുന്നത്.

ഡാറ്റാബേസിൽ അധിഷ്ഠിതമായി പ്രവർത്തിക്കുന്ന വെബ്സൈറ്റുകളുടെ ബുദ്ധിമുട്ട് ലഘൂകരിക്കുക എന്നതാണ് ജാങ്കോയുടെ പ്രധാന ലക്ഷ്യം. പ്രോഗ്രാം ഘടകങ്ങളുടെ പുനരുപയോഗവും പ്ലഗബിലിറ്റി (ഉടൻ പ്രവർത്തനസജ്ജമാവൽ) യും കുറവ് കോഡും ഉറപ്പ് വരുത്തുന്നു. പ്രധാനമായും 'സ്വയം ആവർത്തിക്കരുത്' എന്ന തത്ത്വത്തിൽ പ്രവർത്തിക്കുന്നു. . ക്രമീകരണങ്ങൾക്കും ഡാറ്റ മോഡലുകൾക്കുമുൾപ്പെടെ പ്രോഗ്രാമിൽ മുഴുവനായും പൈത്തൺ ഉപയോഗിച്ചിട്ടുണ്ട്. വായിക്കാനും, പുതുക്കാനും, നീക്കം ചെയ്യാനുമുള്ള ഒരു അഡ്മിൻ ഇന്റർഫേസും ജാങ്കോ നൽകുന്നുണ്ട്. അഡ്മിൻ മോഡൽ വഴി അതിനെ ക്രമീകരിക്കാനുമാകും.

പബ്ലിക് ബ്രോഡ്കാസ്റ്റിംഗ് സർവീസ് , ഇൻസ്റ്റാഗ്രാം , മോസില്ല , ദി വാഷിംഗ്ടൺ ടൈംസ് , ഡിസ്കസ് , ബിറ്റ്ബക്കറ്റ് , നെക്സ്റ്റ് ഡോർ എന്നിവ ജാങ്കോ ഉപയോഗിക്കുന്ന അറിയപ്പെടുന്ന സൈറ്റുകളുടെ പട്ടികയിൽപ്പെടുന്നു. പിൻട്രസ്റ്റിൽ ആദ്യം ഉപയോഗിച്ചിരുന്നെങ്കിലും പിന്നീട് ഫ്ലാസ്കിലേക്ക് മാറി.
ജാങ്കോ 2003 ലാണ് നിർമ്മിക്കപ്പെടുന്നത്. ലോറൻസ് ജേണൽ എന്ന പത്രത്തിലെ ജോലിക്കാരായ അഡ്രിയാൻ ഹോലോവറ്റിയും സിമോൺ വിൽസണും പൈത്തൺ ഉപയോഗിച്ച് ആപ്ലിക്കേഷനുകൾ എഴുതിത്തുടങ്ങി. 2005 ൽ ഇത് ബിഎസ്ഡി അനുമതിപത്രത്തിൽ പുറത്തിറക്കി. 2008 ൽ പ്രശസ്ത ഗിറ്റാറിസ്റ്റായ ജാങ്കോ റെയിൻഹാർഡിന്റെ സ്മരണാർഥം ഫ്രേം വർക്കിന് ജാങ്കോ എന്ന പേര് നൽകി. 2008 ൽ പുതുതായി രൂപപ്പെട്ട ജാങ്കോ സോഫ്റ്റ്വെയർ ഫൗണ്ടേഷൻ എന്ന സംഘടന ജാങ്കോ ഭാവിയിൽ പരിപാലിക്കും എന്ന് പ്രഖ്യാപിച്ചു.



</doc>
<doc id="125663" url="https://ml.wikipedia.org/wiki?curid=125663" title="അഖണ്ഡനാമജപയജ്ഞം">
അഖണ്ഡനാമജപയജ്ഞം

ഈശ്വരനാമം തുടർച്ചയായി ജപിക്കുന്ന ഒരു കർമം. അന്യസഹായമോ ധനവ്യയമോ വിശേഷനിയമങ്ങളോ കൂടാതെ അനുഷ്ഠിക്കുവാൻ സാധിക്കുന്ന ഇത് മറ്റു യജ്ഞങ്ങളെക്കാൾ വളരെ ശ്രേഷ്ഠമാണെന്നു വിധിക്കപ്പെട്ടിട്ടുണ്ട്. 'യജ്ഞാനാം ജപയജ്ഞോസ്മി' എന്നു ശ്രീകൃഷ്ണൻ അർജുനനോടു പറഞ്ഞതിൽ നിന്നും (ഭഗവദ്ഗീത), 'ഹരേർനാമൈവ നാമൈവ നാമൈവ ഖലു ഭേഷജം കലൌെനാസ്ത്യൈവ നാസ്ത്യൈവ നാസ്ത്യൈവഗതിരന്യഥാ' തുടങ്ങിയ മറ്റു ആപ്തവചനങ്ങളിൽ നിന്നും ഇക്കാര്യം വിശദമാണ്. [ഭീഷ്മർ]] ധർമപുത്രരോടു വിഷ്ണുസഹസ്രനാമം ഉപദേശിക്കുന്ന അവസരത്തിലും ഈശ്വരനാമത്തിന്റെ മാഹാത്മ്യം അത്യുത്കൃഷ്ടമാണെന്നു പ്രസ്താവിച്ചിട്ടുണ്ട്. സഹസ്രനാമഭാഷ്യത്തിൽ ശങ്കരാചാര്യർ 'പവിത്രാണാം പവിത്രംയഃ' എന്ന ശ്ലോകപാദത്തെ വ്യാഖ്യാനിക്കുമ്പോൾ എല്ലാറ്റിനെയും ശുദ്ധീകരിക്കുന്ന ഗംഗാതീർഥത്തെപ്പോലും പവിത്രീകരിക്കുന്നതിന് ഭഗവത്‌നാമത്തിനു കഴിവുണ്ടെന്നു പ്രതിപാദിച്ചിരിക്കുന്നു. ഇപ്രകാരം അനേകം ആചാര്യന്മാർ അത്യുൽകൃഷ്ടമായി അംഗീകരിച്ചിരിക്കുന്ന നാമജപത്തെ അഖണ്ഡമായി ജപിക്കുന്നതുകൊണ്ട് ഐഹികവും പാരത്രികവുമായ സർവസൗഭാഗ്യങ്ങളും മുക്തിയും ലഭിക്കുമെന്നു വിശ്വസിക്കപ്പെടുന്നു.


</doc>
<doc id="125664" url="https://ml.wikipedia.org/wiki?curid=125664" title="അനാചാരങ്ങൾ">
അനാചാരങ്ങൾ

ശ്രുതിസ്മൃതിവിരുദ്ധങ്ങളായ ആചാരങ്ങൾ എന്നാണ് അനാചാരങ്ങൾ എന്നതിന് കല്പിതമായ അർഥം. എങ്കിലും പ്രത്യേകാചാരങ്ങൾ എന്ന അർഥത്തിലും ഇതു പ്രയോഗിച്ചു വരുന്നുണ്ട്. കേരളത്തിലെ 64 അനാചാരങ്ങളെപ്പറ്റി പ്രസ്താവിക്കുമ്പോൾ പ്രായേണ വിവക്ഷ രണ്ടാമത്തെ അർഥത്തിലാണ്. എന്തുകൊണ്ടെന്നാൽ ഈ "അനാചാരങ്ങൾ" കേരളത്തിൽ മാത്രം പ്രചാരത്തിലുള്ളവയാണ്. "അന്യത്ര ആചരണാഭാവാത് അനാചാരാൻ" എന്നിങ്ങനെ ഒരു പരാമർശം ശാങ്കരസ്മൃതിയിൽ കാണുന്നത് അടിസ്ഥാനമാക്കി പരദേശങ്ങളിൽ ആചരിക്കപ്പെടാത്തതുകൊണ്ടാണ് ഇവ അനാചാരങ്ങൾ ആയിത്തീർന്നത് എന്നൊരു അഭിപ്രായവും നിലവിലുണ്ട്.

കേരളീയരുടെ ആചാരാനുഷ്ഠാനങ്ങൾക്കു പ്രമാണഗ്രന്ഥമെന്ന് വിശ്വസിക്കപ്പെട്ടിരുന്നതും പണ്ടേതന്നെ ലഭ്യമല്ലാതായിത്തീർന്നിട്ടുള്ളതും ആയ ഭാർഗവസ്മൃതിയെ സംക്ഷേപിച്ചുകൊണ്ട് ശങ്കരാചാര്യർ എഴുതിയതായി പറയപ്പെടുന്ന ശാങ്കരസ്മൃതിയിൽ ഈ അനാചാരങ്ങളെക്കുറിച്ച് 12-ആം അധ്യായത്തിൽ നാലാം പാദത്തിൽ പ്രതിപാദിച്ചുകാണുന്നു.

ഈ ധർമശാസ്ത്രഗ്രന്ഥത്തിന്റെ കർത്താവ് ഒരു ശങ്കരനാണെന്നു മാത്രമേ ഖണ്ഡിതമായി പറയാൻ സാധ്യമാകയുള്ളൂ. "ശാങ്കരസ്മൃതി" എന്ന ഒന്ന് ഇപ്പോൾ കാണുന്നുണ്ട്. അതു ഏതോ ക്ഷുദ്രഹൃദയന്മാരുടെ കുടലേഖനമാകുന്നു എന്നുള്ളതിന് അതിൽതന്നെ ലക്ഷ്യങ്ങൾ കാണുന്നു എന്ന് കേരളഭാഷാ സാഹിത്യ ചരിത്രത്തിൽ അഭിപ്രായപ്പെട്ടിട്ടുണ്ട്. വിവാദവിഷയമായിത്തന്നെ ശാങ്കരസ്മൃതിയുടെ കർത്തൃത്വവും അനാചാരങ്ങളുടെ പിതൃത്വവും ഇന്നും അവശേഷിക്കുന്നു എന്നതാണ് വസ്തുത. 

എന്നാൽ ഈ അനാചാരങ്ങളുടെ വിധാതാവ് ശങ്കരാചാര്യർ ആണെന്നു വ്യക്തമാക്കിയിരുന്നതിനെ സാധൂകരിക്കുന്നതിന് ഉപോൽബലകമായ രണ്ടു വാദങ്ങൾ ഇവയാണ്

കേരളത്തിലെ പ്രത്യേകാചാരങ്ങളായി നിർദ്ദേശിക്കപ്പെട്ടിരിക്കുന്ന അനാചാരങ്ങൾ താഴെ പറയുന്നവയാണ്:


ഇവിടെ ഉദ്ധൃതങ്ങളായ അനാചാരങ്ങൾ മിക്കതും ആരോഗ്യകരമായ സാമുദായികജീവിതത്തെ ലക്ഷ്യമാക്കി രൂപപ്പെടുത്തിയിട്ടുള്ളവയാണെങ്കിലും പ്രാചീനമായ വർണവ്യവസ്ഥയെ ദൃഢപ്പെടുത്തുന്നതിന് കരുപ്പിടിച്ച ചില ആചാരങ്ങളും ഇതിൽ ഇല്ലായ്കയില്ല.



</doc>
<doc id="125667" url="https://ml.wikipedia.org/wiki?curid=125667" title="പ്ലോൺ">
പ്ലോൺ

സോപ്പ് ആപ്ലിക്കേഷൻ സെർവ്വർ അടിസ്ഥാനമാക്കി നിർമ്മിച്ചിരിക്കുന്ന ഒരു ലേഖന നിയന്ത്രണ സംവിധാനമാണ് പ്ലോൺ. വെബ്സൈറ്റുകളും ബ്ലോഗുകളും മറ്റും ഉണ്ടാക്കാൻ പ്ലോൺ ഉപയോഗിക്കുന്നു. ഇത് ഗ്നൂ പകർപ്പനുമതിപത്രം പ്രകാരം പുറത്തിറക്കിയിട്ടുള്ളതാണ്. പൈത്തൺ, XML മുതലായ ഭാഷകൾ കൂട്ടിച്ചേർത്താണിത് നിർമ്മിച്ചിരിക്കുന്നത്.


</doc>
<doc id="125668" url="https://ml.wikipedia.org/wiki?curid=125668" title="അംഗദൻ">
അംഗദൻ

രാമായണത്തിൽ പരാമർശിക്കപ്പെട്ടിട്ടുള്ള ഒരു വാനരനാണ് അംഗദൻ. വാനരരാജാവായ ബാലിയുടെ പുത്രൻ. പുരാണങ്ങൾ പ്രകീർത്തിക്കുന്ന പഞ്ചകന്യകമാരിൽ ഒരാളായ താരയാണ് അംഗദന്റെ മാതാവ്. അംഗദൻ ബൃഹസ്പതിയുടെ അംശാവതാരമാണെന്ന് കമ്പരാമായണത്തിൽ ഒരു സൂചനയുണ്ട്. അംഗദൻ ദൗത്യകർമത്തിന് പ്രസിദ്ധനാണ്. സീതാന്വേഷണാർഥം സുഗ്രീവൻ അയച്ച വാനരസേനയിലെ പ്രമുഖാംഗം, തികഞ്ഞ രാമഭക്തൻ, ഹനുമാനെപ്പോലെ ബലവാനും സാഹസികനും ബുദ്ധിശാലിയും വിവേകിയും സമരവിദഗ്ദ്ധനുമായ വാനരസേനാനി എന്നീ നിലകളിൽ വിഖ്യാതനാണ് അംഗദൻ. ഈ വാനരരാജകുമാരൻ രാമരാവണയുദ്ധത്തിൽ ഇന്ദ്രജിത്തുമായി ഏറ്റുമുട്ടി തന്റെ യുദ്ധ വൈദഗ്ദ്ധ്യവും സ്വാമിഭക്തിയും വ്യക്തമാക്കി.രാമരാവണ യുദ്ധം ഒഴിവാക്കുവാൻ വേണ്ടി രാമദൂതനായി പോയത് അംഗദനായിരുന്നു. തദ് അവസരത്തിൽ രാവണനുമായുള്ള സംവാദത്തിൽ അംഗദന്റെ നീതിനിപുണതയും വാക്ചാതുര്യവും തെളിഞ്ഞുകാണാം. ഈ കഥയെ ആധാരമാക്കി അജ്ഞാതകർതൃകവും അപൂർണവുമായ അംഗദദൂത് എന്ന ഒരു മണിപ്രവാളചമ്പു ലഭിച്ചിട്ടുണ്ട്.

സംസ്കൃതസാഹിത്യത്തിൽ രാമായണകഥയെ ആധാരമാക്കിയുള്ള നിരവധി കാവ്യങ്ങളിൽ അംഗദന്റെ ധീരതയുടെയും നയവൈദഗ്ദ്ധ്യത്തിന്റെയും വർണനകൾ ലഭിക്കുന്നുണ്ട്. 13ആം ദശകത്തിന്റെ അന്ത്യത്തിൽ ജീവിച്ചിരുന്ന സുഭട്ടൻ, അംഗദനെ നായകനാക്കി ദൂതാംഗദം എന്നൊരു കാവ്യം രചിച്ചു. വാല്മീകിരാമായണം, അധ്യാത്മരാമായണം എന്നീ പ്രസിദ്ധരാമകഥാകാവ്യങ്ങളിൽ അംഗദനെ ഹനുമാന്റെ സഖാവ്, രാമന്റെ സേവകൻ, വാനരൻമാരുടെ സേനാനായകൻ, ആദർശഭക്തൻ എന്നീ നിലകളിൽ പ്രശംസിച്ചിട്ടുണ്ട്.

രാമായണത്തിൽത്തന്നെ ശത്രുഘ്നന്റെ ഒരു പുത്രനും മഹാഭാരതത്തിൽ കുരുക്ഷേത്ര യുദ്ധത്തിൽ പങ്കെടുത്ത ഒരു സേനാനിയും (ദ്രോണപർവം, XXV:38), ഭാഗവതത്തിൽ കൃഷ്ണസഹോദരനായ ഗദന്റെ ഒരു പുത്രനും അംഗദൻ എന്ന പേരിൽ അറിയപ്പെടുന്നു. 


</doc>
<doc id="125669" url="https://ml.wikipedia.org/wiki?curid=125669" title="അക്രൂരൻ">
അക്രൂരൻ

മഹാഭാരതത്തിലും ഭാഗവതത്തിലും പ്രതിപാദിച്ചിരിക്കുന്ന യാദവപ്രമാണിയാണ് അക്രൂരൻ. ഇദ്ദേഹം കൃഷ്ണന്റെ മാതുലനാണ്. (, ). നഹുഷവംശത്തിലെ സ്വഫൽകന്റെയും കാശിരാജാവിന്റെ മകൾ ഗാന്ദിനിയുടെയും പുത്രൻ. വസുദേവൻ, ദേവകി എന്നിവരെ അപമാനിച്ച കംസനെ കൊല്ലാൻ ശ്രീകൃഷ്ണന് പ്രേരണ നല്കിയതും കംസൻ നടത്തിയ ചാപപൂജയിൽ പങ്കെടുക്കാൻ കൃഷ്ണനെ ക്ഷണിച്ചതും അക്രൂരനാണ്. ഭാഗവതം, നാരായണീയം തുടങ്ങിയ സംസ്കൃതകൃതികളിലും കംസവധം കഥകളി, കൃഷ്ണഗാഥ, വള്ളത്തോൾ നാരായണമേനോന്റെ അമ്പാടിയിൽ ചെല്ലുന്ന അക്രൂരൻ തുടങ്ങിയ മലയാള കൃതികളിലും പ്രാധാന്യം നല്കി വർണിക്കപ്പെട്ടിരിക്കുന്ന ഒന്നാണ് അക്രൂരദൌത്യം. മറ്റുപല സന്ദർഭങ്ങളിലും അക്രൂരൻ ശ്രീകൃഷ്ണന്റെ സന്ദേശവാഹകനായിരുന്നിട്ടുണ്ട്. രുക്മിണീസ്വയംവരം, സുഭദ്രാഹരണം എന്നീ ഘട്ടങ്ങളിൽ അക്രൂരനും സന്നിഹിതനായിരുന്നു. ആഹുകന്റെ പുത്രിയായ ഉഗ്രസേനയാണ് അക്രൂരന്റെ ഭാര്യ. അവർക്ക് ദേവകൻ, ഉപദേവകൻ എന്ന രണ്ടു പുത്രന്മാരുണ്ടായി. സത്രാജിത്തിനെ കൊന്ന് സ്യമന്തകം അപഹരിച്ച ശതധന്വാവ് എന്ന യാദവനെ ശ്രീകൃഷ്ണൻ ഭയപ്പെടുത്തിയപ്പോൾ അയാൾ രത്നം അക്രൂരനെ എല്പിച്ചിട്ടാണ് രക്ഷപ്പെട്ടത്. ഭോജരാജവംശത്തിലെ ബലദേവൻ അക്രൂരന്റെ പാർശ്വവർത്തിയായിരുന്നു. ബഭ്രൂ, ഗാന്ദിനേയൻ എന്നീ പര്യായങ്ങളിലും അക്രൂരൻ അറിയപ്പെടുന്നു. 


</doc>
<doc id="125670" url="https://ml.wikipedia.org/wiki?curid=125670" title="അജൻ">
അജൻ

ഹിന്ദുപുരാണങ്ങളിൽ പരാമർശവിധേയനായ സൂര്യവംശജനായ ഒരു രാജാവാണ് അജൻ. ഇദ്ദേഹം ഉത്തരകോസലേശ്വരനായിരുന്ന രഘുവിന്റെ പുത്രനായിരുന്നു. ഇദ്ദേഹത്തിനു ഇന്ദുമതിയിൽ ജനിച്ച പുത്രനാണ് രാമായണത്തിലെ പ്രധാന കഥാപാത്രങ്ങളിൽ ഒരാളായ ദശരഥമഹാരാജാവ്. താനർഹിക്കാത്ത ദുഃഖങ്ങൾ അനുഭവിച്ച് അകാലത്തിൽ ജീവത്യാഗം ചെയ്ത ഒരു ദുരന്ത കഥാപാത്രമാണിദ്ദേഹം. കാളിദാസൻ രഘുവംശമഹാകാവ്യത്തിൽ ഇദ്ദേഹത്തെപ്പറ്റി വിസ്തരിച്ചു വർണിച്ചിട്ടുണ്ട്. വിദർഭരാജകുമാരിയായ ഇന്ദുമതിയുടെ സ്വയംവരത്തിൽ സന്നിഹിതരായ രാജാക്കൻമാരിൽ 'ദേവവൃക്ഷങ്ങൾക്കിടയിൽ പാരിജാതമെന്നപോലെ' ഏറെ ശോഭിച്ചത് അജനായിരുന്നു. തന്നിമിത്തം സ്വയംവരത്തിൽ വിജയശ്രീലാളിതനായതും ഇദ്ദേഹം തന്നെ. മാതൃകാദമ്പതികളായിരുന്നു അജനും ഇന്ദുമതിയും. ഒരു ദിവസം അവർ നഗരോദ്യാനത്തിൽ വിഹരിക്കുമ്പോൾ, ഗോകർണേശനെ സേവിക്കാൻ ആകാശത്തിലൂടെ പോയ നാരദന്റെ വീണയുടെ തലപ്പത്തു നിബന്ധിച്ചിരുന്ന ഒരു ദിവ്യമാല്യം കാറ്റിൽ ഇളകിപ്പോന്ന് ഇന്ദുമതിയുടെ മാറിൽ പതിച്ചു. തത്ക്ഷണം അവൾ നഷ്ടപ്രാണയായി. ഒരു ദിവ്യമാല്യം കാണുന്നതുവരെമാത്രം ഭൂമിയിൽ തങ്ങാൻ, തൃണബിന്ദു എന്ന മഹർഷിയാൽ ശപിക്കപ്പെട്ട ഒരു അപ്സരസ്സായിരുന്നു ഇന്ദുമതി. പത്നീവിരഹം മൂലം ദുഃഖിതനായിത്തീർന്ന അജനെ സമാശ്വസിപ്പിക്കാൻ കുലഗുരുവായ വസിഷ്ഠൻ ചെയ്ത ശ്രമം വിഫലമായതേ ഉള്ളു. അജൻ, തന്റെ പുത്രന്റെ ബാലത്വം മാത്രം ഓർത്ത് എട്ടുകൊല്ലം വല്ലപാടും തള്ളിനീക്കി. ഒടുവിൽ കുമാരനെ (ദശരഥനെ) പ്രജാപരിപാലനഭാരം ഏല്പിച്ചിട്ട് കാളിന്ദിയും ഗംഗയും ചേരുന്ന പുണ്യതീർഥത്തിൽ അജൻ ദേഹത്യാഗം ചെയ്തു.


</doc>
<doc id="125671" url="https://ml.wikipedia.org/wiki?curid=125671" title="അജാമിളൻ">
അജാമിളൻ

നാരായണനാമത്തിന്റെ മാഹാത്മ്യം ഉദാഹരിക്കാൻ ഭാഗവതം അഷ്ടമസ്കന്ധത്തിൽ വിവരിച്ചിട്ടുള്ള ഒരു കഥയിലെ നായകനാണ് അജാമിളൻ. അജാമിളമോക്ഷം, അജാമിളോപാഖ്യാനം തുടങ്ങിയ പേരുകളിൽ ഈ ഇതിവൃത്തം സംസ്കൃതത്തിലും ഇതര ഭാരതീയ ഭാഷകളിലും പല സാഹിത്യസൃഷ്ടികൾക്കും പ്രേരകമായിട്ടുണ്ട്. സ്വാതിതിരുനാൾ (പ്രബന്ധം), മേല്പത്തൂർ നാരായണഭട്ടതിരി (ചമ്പു) എന്നിവരാണ് ഈ കഥ പകർത്തിയ പ്രമുഖ കേരളീയ സംസ്കൃതസാഹിത്യകാരൻമാർ. ചുനക്കര ഉണ്ണിക്കൃഷ്ണവാരിയരും വെൺമണിമഹൻ നമ്പൂതിരിയും ഈ ഇതിവൃത്തത്തെ ആധാരമാക്കി ഭാഷാകാവ്യങ്ങൾ രചിച്ചിട്ടുണ്ട്. കറുത്തപാറ ദാമോദരൻ നമ്പൂതിരി (നാടകം), കുണ്ടൂർ നാരായണ മേനോൻ (ഖണ്ഡകാവ്യം), ഒടുവിൽ കുഞ്ഞികൃഷ്ണമേനോൻ (വഞ്ചിപ്പാട്ട്), കല്ലൂർനീലകണ്ഠൻ നമ്പൂതിരി (കൈകൊട്ടിക്കളിപ്പാട്ട്), കൊച്ചി വീരകേരളവർമ തമ്പുരാൻ (ആട്ടക്കഥ), കെ.സി. കേശവപിള്ള (കിളിപ്പാട്ട്) തുടങ്ങിയവരുടെ അജാമിളമോക്ഷങ്ങൾക്കും, നാലു വൃത്തം, പത്തുവൃത്തം തുടങ്ങിയ പേരുകളിലറിയപ്പെടുന്ന ഗേയകൃതികൾക്കും ഈ കഥ ഇതിവൃത്തമായി. 

കന്യാകുബ്ജത്തിൽ വസിച്ചിരുന്ന ഒരു ബ്രാഹ്മണനായിരുന്നു അജാമിളൻ. ഇദ്ദേഹം ജാത്യാചാരകർമങ്ങളെ അതിലംഘിച്ച്, ദുഷ്കർമങ്ങളിൽ വ്യാപൃതനായി ജീവിതം നയിച്ചുപോന്നു. ഒരിക്കൽ ഹോമത്തിനുവേണ്ടി ചമത, പൂവ് മുതലായ പൂജാദ്രവ്യങ്ങൾ ശേഖരിക്കാൻ പിതാവ് ഇയാളെ നിയോഗിച്ചു. വനത്തിൽവച്ച് ഒരു ശൂദ്രസ്ത്രീയെ കാണുകയും ബ്രാഹ്മണ്യം വിസ്മരിച്ച് അവളെ പരിഗ്രഹിക്കുകയും ചെയ്തു. അജാമിളന്റെ പിന്നീടുള്ള ജീവിതം അവളോടൊത്തായിരുന്നു. വർണാശ്രമധർമങ്ങളെല്ലാം കൈവെടിഞ്ഞ്, കുത്തിക്കവർന്നും മോഷ്ടിച്ചും അവളെ സന്തോഷിപ്പിച്ച് ജീവിക്കുകയെന്നത് മാത്രമായി അജാമിളന്റെ ലക്ഷ്യം. അവളിൽ ഇദ്ദേഹത്തിന് പത്തു പുത്രൻമാരുണ്ടായി. മരണസമയത്ത് തന്നെ നരകത്തിലേക്ക് കൊണ്ടുപോകാൻ യമകിങ്കരൻമാർ വരുന്നതുകണ്ട് ഭയപ്പെട്ട അജാമിളൻ ഇളയപുത്രനായ നാരായണനെ വിളിച്ചു വിലപിച്ചുവെന്നും നാരായണ ശബ്ദോച്ചാരണത്തോടുകൂടി പാപങ്ങളെല്ലാമകന്ന ഈ ബ്രാഹ്മണനെ വിഷ്ണുപാർഷദൻമാർ, കാലദൂതൻമാരെ പറഞ്ഞയച്ചു രക്ഷപ്പെടുത്തിയെന്നുമാണ് കഥ. അതിനുശേഷം വിഷ്ണുഭക്തനായി വളരെക്കാലം ജീവിച്ചിരുന്ന അജാമിളൻ ഗംഗാതീരത്തുവച്ച് അന്തരിച്ചപ്പോൾ സായുജ്യം ലഭിക്കുകയും ചെയ്തു.


</doc>
<doc id="125672" url="https://ml.wikipedia.org/wiki?curid=125672" title="അദിതി">
അദിതി

അനന്തത, സ്വാതന്ത്ര്യം, സർഗശക്തി, സമഗ്രത, സമൃദ്ധി തുടങ്ങിയ പല വിവക്ഷിതാർഥങ്ങളുമുള്ള ഈ പദം പ്രപഞ്ചത്തിലെ എല്ലാ സത്പ്രഭാവങ്ങളുടെയും ജ്ഞാനവിജ്ഞാനങ്ങളുടെയും മാതൃസ്ഥാനത്ത് ഭാരതീയർ സങ്കല്പിക്കുന്ന അനാദ്യന്തസ്വരൂപിണിയും മൗലികശക്തിയുടെ മൂർത്തിമദ്ഭാവവുമായ ദേവിയുടെ പേരാണ്. പരിമിതമായ ഭൂമിയുമായി താരതമ്യപ്പെടുത്തുമ്പോൾ അമേയമായ സ്വർഗമാണ് അദിതി. തൻമൂലം ആകാശത്തിന്റെ അധിദേവതയായും ഭൂമിയെ താങ്ങിനിർത്തുന്ന ദേവിയായും സങ്കല്പിക്കപ്പെടുന്നു. എല്ലാ ദേവൻമാരുടെയും അമ്മ എന്ന അർഥത്തിൽ ദേവമാതാവ് എന്നും അദിതിയെ വിളിക്കുന്നു. ഗോക്കളെയും ശിശുക്കളെയും സംരക്ഷിക്കുന്നതിനും അവരുടെ അജ്ഞാനത്തിനു മാപ്പുകൊടുത്ത് അവരെ അനുഗ്രഹിക്കുന്നതിനും അർഹതയുള്ള ദേവിയാണ് അദിതി എന്ന് ഋഗ്വേദം പറയുന്നു.
അദിതിയെക്കുറിച്ച് പുരാണങ്ങൾ നല്കുന്ന വിവരങ്ങളിൽ വൈരുദ്ധ്യങ്ങളുണ്ട്. ബ്രഹ്മാവിന്റെ പൌത്രനായ കശ്യപന്റെ ഭാര്യയാണ് അദിതി. എട്ടു പുത്രൻമാരുണ്ടായതിൽ ഒരാളെ പരിത്യജിച്ചു. ശേഷിച്ച ഏഴുപേർ ആദിത്യന്മാർ എന്ന പേരിലറിയപ്പെടുന്നു. ആദിത്യന്മാർ ആറാണെന്നും എട്ടാണെന്നും അഭിപ്രായഭേദമുണ്ട്. അദിതിയുടെ പുത്രൻമാരായി പന്ത്രണ്ട് ആദിത്യന്മാരുള്ളതായി മഹാഭാരതം പറയുന്നു; ഈ സങ്കല്പത്തിനാണ് കൂടുതൽ അംഗീകാരം. ദക്ഷന്റെ പുത്രിയായും അമ്മയായും അദിതി സങ്കല്പിക്കപ്പെട്ടിട്ടുണ്ട്. യജുർവേദമനുസരിച്ച് അദിതി വിഷ്ണുവിന്റെ പത്നിയാണ്. കശ്യപന് അദിതിയിലുണ്ടായ പുത്രനാണ് വിഷ്ണുവിന്റെ അവതാരമായ വാമനൻ എന്ന് വിഷ്ണുപുരാണത്തിൽ കാണുന്നു. മഹാഭാരതവും രാമായണവും മറ്റു പുരാണങ്ങളും അനുസരിച്ച് വിഷ്ണുവിന്റെ മാതാവാണ് അദിതി. ഇന്ദ്രനും അദിതിയുടെ പുത്രനായതുകൊണ്ട് ഇന്ദ്രാനുജൻ എന്ന് വിഷ്ണുവിനു പേരുണ്ടായി. ദശാവതാരങ്ങളിൽ മൂന്നെണ്ണം അദിതിയിൽ നിന്നാണ്. അദിതിയിൽനിന്നു നേരിട്ട് വാമനനും അദിതിയുടെ ചൈതന്യമായ കൗസല്യയിൽനിന്ന് രാമനും അദിതിയുടെ മാനുഷികഭാവമായ ദേവകിയിൽനിന്ന് കൃഷ്ണനും അവതരിച്ചു. ഏകാദശരുദ്രൻമാരും അഷ്ടവസുക്കളും അദിതിയുടെ സന്താനങ്ങളാണ്. അദിതിയുടെ പുത്രൻമാർ എന്ന അർഥത്തിലാണ് ആദിതേയന്മാർ എന്നു ദേവൻമാരെ വിളിക്കുന്നത്.
തത്ത്വചിന്താപരമായ വ്യാഖ്യാനങ്ങൾകൊണ്ട് സാധൂകരിക്കാവുന്നതാണ് ഈ വൈരുദ്ധ്യങ്ങളെല്ലാം. സനാതനവും അനന്തവുമായ ചൈതന്യമാണ് അദിതി. അദിതിയിൽനിന്ന് ദക്ഷൻ, അഥവാ വിവേകവും തിരിച്ചറിവുമുള്ളവൻ, ജനിച്ചു; മൗലികമായ ആ ജ്ഞാനത്തിൽനിന്ന് ചൈതന്യം സ്വയം ഉദ്ഭവിച്ചു. സർഗശക്തിയിൽനിന്ന് പ്രജ്ഞയും പ്രജ്ഞയിൽനിന്ന് സർഗശക്തിയും ഉണ്ടാകുന്നു; മറ്റൊരു വിധത്തിൽ പറഞ്ഞാൽ, പരമാത്മാവിൽ നിന്നുയിർകൊള്ളുന്ന ജീവാത്മാവ് പരമാത്മാവിൽത്തന്നെ ലയിക്കുന്നു. ഈ ചാക്രികപ്രക്രിയയാണ് പ്രപഞ്ചത്തെ നിലനിർത്തുന്നത്. ദിതി എന്ന സങ്കല്പം ഈ വ്യാഖാനത്തിന്നുറപ്പു നല്കുന്നുണ്ട്. മനസ്സിന്റെ പരിധിക്കുമപ്പുറത്തുള്ള ഭാസുര തേജസ്സാണ് ബ്രഹ്മപുത്രനായ കശ്യപൻ. ആ ജ്യോതിസ്സും അദിതി എന്ന അഖണ്ഡമായ ചിത്തശക്തിയും ഒത്തുചേരുന്നതാണ് സർഗപ്രക്രിയ; അതിൽ നിന്ന് ചേതനാചേതനങ്ങൾ ഉണ്ടായി. അവയാണ് ദിതിയുടെ ജൻമത്തിനു കാരണം. ദിതിയും അദിതിയും കശ്യപന്റെ പത്നിമാരാണ്. ദിതിയിൽനിന്ന് ദൈത്യൻമാർ (അചിത്തി) ജനിക്കുന്നു; അദിതിയിൽനിന്ന് ആദിതേയന്മാർ അഥവാ ചിത്പുരുഷൻമാരായ ദേവൻമാർ രൂപംകൊള്ളുന്നു. രണ്ടിന്റെയും ഉറവിടം അഭിന്നമാണെന്നുമാത്രം.
ഭൂമി, പാർവതി, പുണർതം നക്ഷത്രം, ഗൃഹനിർമ്മാണത്തിൽ വടക്ക് വശത്തുവച്ചു പൂജിക്കേണ്ട വാസ്തുദേവത, സർവത്തെയും 'അദി'ക്കുന്നത് (ഭക്ഷിക്കുന്നത്) എന്ന അർഥത്തിൽ മൃത്യു എന്നിവയ്ക്കൊക്കെ അദിതി എന്നു പേരുണ്ട്. രാത്രിയിലെ പതിനഞ്ചു നിത്യനക്ഷത്രമുഹൂർത്തങ്ങളിൽ ഒന്നിന്റെ പേര് 'അദിതിമുഹൂർത്തം' എന്നാണെന്ന് മാധവനിദാനം എന്ന വൈദ്യശാസ്ത്രഗ്രന്ഥത്തിലും സാരാവലി എന്ന ജ്യോതിഷകൃതിയിലും പരാമർശിച്ചു കാണുന്നു. 


</doc>
<doc id="125673" url="https://ml.wikipedia.org/wiki?curid=125673" title="അനസൂയ (വിവക്ഷകൾ)">
അനസൂയ (വിവക്ഷകൾ)



</doc>
<doc id="125674" url="https://ml.wikipedia.org/wiki?curid=125674" title="അനസൂയ">
അനസൂയ

ഹൈന്ദവപുരാണങ്ങളിൽ പരാമർശിക്കപ്പെട്ടിട്ടുള്ള പതിവ്രതാ രത്നമായ വനിതയാണ് അനസൂയ. സപ്തർഷികളിൽ ഒരാളായ അത്രിമഹർഷിയുടെ ഭാര്യ. തുടരെ പത്തു വർഷം മഴ പെയ്യാതെ ലോകം തപിച്ചപ്പോൾ അനസൂയ തപഃശക്തിയും പാതിവ്രത്യശക്തിയും കൊണ്ട് കായ്കനികൾ നിർമിച്ച് ജീവജാലങ്ങളെ പോറ്റിപ്പുലർത്തുകയും വറ്റിപ്പോയ ഗംഗാനദിയിൽ ജലപ്രവാഹമുണ്ടാക്കുകയും ചെയ്തു. ശീലാവതി സ്വഭർത്താവായ ഉഗ്രശ്രവസ്സിനെ രക്ഷിക്കാൻ പാതിവ്രത്യപ്രഭാവംകൊണ്ടു സൂര്യോദയം തടഞ്ഞുവച്ച് കാലഗതിയെ സ്തംഭിപ്പിച്ചപ്പോൾ പരിഭ്രാന്തരായ ത്രിമൂർത്തികൾ അനസൂയയെയും കൂട്ടിക്കൊണ്ട് ശീലാവതിയുടെ അടുത്തെത്തുകയും അനസൂയ ശീലാവതിയെക്കൊണ്ട് ശാപം പിൻവലിപ്പിക്കയും ചെയ്തതായി കഥയുണ്ട്. ഈ ഉപകാരത്തിന് എന്തു വരം വേണമെങ്കിലും ചോദിച്ചുകൊള്ളാൻ ത്രിമൂർത്തികൾ പറഞ്ഞതനുസരിച്ച്, അവർ തന്റെ പുത്രൻമാരായി ജനിക്കണമെന്ന വരം അനസൂയ ചോദിച്ചു. അങ്ങനെ മഹാവിഷ്ണു ദത്താത്രേയനായും ശിവൻ ദുർവാസാവായും ബ്രഹ്മാവ് ചന്ദ്രനായും അനസൂയയിൽ ജനിച്ചു. രാമലക്ഷ്മണൻമാർ വനവാസകാലത്ത് സീതാസമേതം അത്രിമഹർഷിയുടെശ്രമം സന്ദർശിച്ചപ്പോൾ അനസൂയ ഭർത്താവോടൊത്ത് അവരെ ആദരപൂർവം സ്വീകരിക്കയും സൽകരിക്കയും ചെയ്തതായി രാമായണത്തിൽ പറഞ്ഞു കാണുന്നു. 


</doc>
<doc id="125675" url="https://ml.wikipedia.org/wiki?curid=125675" title="അനസൂയ (ശാകുന്തളം)">
അനസൂയ (ശാകുന്തളം)

കാളിദാസന്റെ അഭിജ്ഞാനശാകുന്തളത്തിൽ ശകുന്തളയുടെ രണ്ടു തോഴിമാരിൽ ഒരാളുടെ പേര് അനസൂയ എന്നാണ്. കാര്യങ്ങൾ ജാഗ്രതയോടെ നോക്കിക്കാണുകയും അവസരത്തിനൊത്തു പ്രവർത്തിക്കുകയും ചെയ്യുന്ന മിതഭാഷിണിയാണ് അനസൂയ. കണ്വാശ്രമപ്രാന്തത്തിലെത്തിയ വിശിഷ്ടാതിഥിയെ ഉപചാരപൂർവം സ്വീകരിക്കുന്നതിനു മുൻകൈയെടുക്കുന്നതും അദ്ദേഹം ദുഷ്യന്തനാണെന്ന് ചോദിച്ചറിയുന്നതും ശകുന്തളയുടെ പൈതൃകകഥ ഇദ്ദേഹത്തിനു വിവരിച്ചുകൊടുക്കുന്നതും അനസൂയയാണ്. ദുഷ്യന്തവിഷയകമായ മദനാഗതവൃത്താന്തം, ശകുന്തളയോട് ആരാഞ്ഞറിയുകയും ശകുന്തള മാത്രമായിരിക്കും തന്റെ പട്ടമഹിഷി എന്ന് ദുഷ്യന്തനെക്കൊണ്ട് വാഗ്ദാനം ചെയ്യിക്കുകയും കോപിഷ്ഠനായ ദുർവാസാവിന്റെ അടുത്തേക്ക് പ്രിയംവദയെ നിയോഗിച്ച് ശാപത്തിന്റെ കാഠിന്യം കുറപ്പിക്കുകയും ചെയ്ത അസൂയാവിഹീനയായ തോഴിയാണ് അനസൂയ. ശാകുന്തളത്തിൽ, സ്വകപോലകല്പിതമായി, കാളിദാസൻ സന്നിവേശിപ്പിച്ചിട്ടുള്ള കഥാപാത്രങ്ങളിൽ, പ്രായോഗിക ബുദ്ധിയാൽ പ്രശോഭിതയാണ് അനസൂയ. 


</doc>
<doc id="125685" url="https://ml.wikipedia.org/wiki?curid=125685" title="അക്രോമെഗാലി">
അക്രോമെഗാലി

താടിയെല്ലിനും മോണയ്ക്കും കൈ കാലുകളിലെ എല്ലുകൾക്കും ക്രമാതീതമായുണ്ടാകുന്ന വളർച്ചയെയാണ് അക്രോമെഗാലി എന്ന് പറയുന്നത്. ഇതിന്റെ കാരണം ശരീരത്തിന്റെ സ്വാഭാവികവളർച്ച കഴിഞ്ഞതിനുശേഷം അന്തഃസ്രാവിയായ ആന്റീരിയർ പിറ്റ്യൂറ്ററി (Anterior Pituitory) ക്രമത്തിലധികം ഹോർമോണുകൾ ഉത്പാദിപ്പിക്കുന്നതാണ് എല്ലുകളുടെ വളർച്ചയ്ക്കാധാരമായ എപ്പിഫൈസിസ് (epiphysis) സംയോജിക്കുന്നതുവരെയാണ് സ്വാഭാവിക വളർച്ചയുണ്ടാകുന്നത്; ഈ സംയോജനത്തിനുശേഷമുള്ള വളർച്ചയാണ് അക്രോമെഗാലി.എപ്പിഫൈസിസ് സംയോജിക്കുന്നതിനു മുൻപുള്ള അമിതവളർച്ചയെ ഗിഗാന്റിസം എന്ന് പറയുന്നു. നട്ടെല്ലിന്റെ വികലമായ വളർച്ചമൂലം കൂനുണ്ടാകുന്നു. നെറ്റിയെല്ല്, കശേരുക്കൾ, കൈകാലുകളിലെ അസ്ഥികൾ, ആമാശയത്തിലെയും വൻകുടലിലെയും രക്തവാഹികൾ, കരൾ, ശ്വാസകോശങ്ങൾ, പ്ളീഹ എന്നിവ തന്മൂലം വലുതാകുന്നു. കൈ പരന്ന് തടിച്ച് വിരലുകളുടെ അറ്റം ഉരുണ്ട് ചട്ടുകത്തിന്റെ ആകൃതിയിൽ കാൽമുട്ടിനുതാഴെവരെ നീണ്ടുകിടക്കും; ചുണ്ടും നാക്കും തടിക്കുന്നതിനാൽ സംസാരിക്കാൻ വൈഷമ്യം നേരിടും; ദേഹത്തും മുഖത്തും ധാരാളം രോമം വളർന്നു രോഗിക്ക് ഗൊറില്ലയുടെ രൂപത്തോട് സാദൃശ്യം ഉണ്ടാകുന്നു. ഈ രോഗത്തെപ്പറ്റിയുള്ള ആദ്യവിവരണം നല്കിയത് പിയറി മേരി (1886) ആണ്. റേഡിയോ ആക്റ്റിവതയുള്ള യിട്രിയം (yittrium) പിറ്റ്യൂറ്ററി ഗ്രന്ഥിയിൽ കുത്തിവയ്ക്കുക, ഡീപ് എക്സ്-റേ തെറാപി പ്രയോഗിക്കുക എന്നിവയാണിതിനു പ്രതിവിധികൾ.



</doc>
<doc id="125688" url="https://ml.wikipedia.org/wiki?curid=125688" title="ഗ്വിബ്ബർ">
ഗ്വിബ്ബർ

ഗ്നോം ഡെസ്ക്ടോപ്പിനുവേണ്ടി നിർമ്മിച്ചിട്ടുള്ള ചെറുബ്ലോഗ് എഴുത്തുപകരണമാണ് ഗ്വിബ്ബർ. ഇത് ഗ്നു പകർപ്പനുമതിപത്രം പ്രകാരം പുറത്തിറക്കിയിട്ടുള്ളതാണ്. പൈത്തൺ ജിടികെ ലൈബ്രറി ഉപയോഗിച്ചാണിത് നിർമ്മിച്ചിട്ടുള്ളത്. ഉബുണ്ടു 10.04 ൽ ഇത് ഉൾപ്പെടുത്തിയിട്ടുണ്ട്.


</doc>
<doc id="125701" url="https://ml.wikipedia.org/wiki?curid=125701" title="ഡീപ്‌വാട്ടർ ഹൊറൈസൻ എണ്ണച്ചോർച്ച">
ഡീപ്‌വാട്ടർ ഹൊറൈസൻ എണ്ണച്ചോർച്ച

മെക്സിക്കൻ ഉൾക്കടലിൽ ഉണ്ടായ എണ്ണച്ചോർച്ചയാണ്‌ ദ ഡീപ്പ്‌വാട്ടർ ഹൊറൈസൺ എണ്ണച്ചോർച്ച എന്ന് അറിയപ്പെടുന്നത്. ബി.പി. എണ്ണച്ചോർച്ച, മെക്സിക്കൻ ഉൾക്കടൽ എണ്ണച്ചോർച്ച, ബി.പി. എണ്ണച്ചോർച്ചാദുരന്തം, മക്കാൻ‌ഡൊ ബ്ലൊ‌ഔട്ട് എന്നിങ്ങനെയും ഇത് അറിയപ്പെടുന്നു. പെട്രോളിയ വ്യവസായ ചരിത്രത്തിലെ ഏറ്റവും വലിയ എണ്ണച്ചോർച്ച ദുരന്തമായാണ്‌ ഈ സംഭവം കണക്കാക്കപ്പെടുന്നത്. എണ്ണക്കിണറിൽ നിന്നുണ്ടായ ചോർച്ച 2010 ഏപ്രിൽ 20 ന്‌ ഡീപ്പ്‌വാട്ടർ ഹൊറൈസൺ ഡ്രില്ലിംഗ് റിഗ്ഗിന്റെ പൊട്ടിത്തെറിയിലേക്ക് നയിക്കുകയായിരുന്നു. പതിനൊന്ന് പേരുടെ മരണത്തിനും പതിനേഴ് ജോലിക്കാർക്ക് പരിക്കേൽക്കാനും ഇതുകാരണമായി. ജൂലൈ 15 ന്‌ എണ്ണക്കിണർ ചോർച്ച തടയിടുകയുണ്ടായെങ്കിലും ഇതിനോടകം 4.9 മില്ല്യൻ ബാരൽ എണ്ണ ചോർന്നു പോയിരുന്നു.



</doc>
<doc id="125703" url="https://ml.wikipedia.org/wiki?curid=125703" title="എഫ്.ഐ.ആർ.">
എഫ്.ഐ.ആർ.

ഷാജി കൈലാസിന്റെ സംവിധാനത്തിൽ സുരേഷ് ഗോപി, ബിജു മേനോൻ, എൻ.എഫ്. വർഗ്ഗീസ്, ജനാർദ്ദനൻ, ഇന്ദ്രജ എന്നിവർ പ്രധാനവേഷങ്ങളിൽ അഭിനയിച്ച് 1999-ൽ പുറത്തിറങ്ങിയ ഒരു മലയാളചലച്ചിത്രമാണ് എഫ്.ഐ.ആർ. സുനിത പ്രൊഡക്ഷൻസിന്റെ ബാനറിൽ എം. മണി നിർമ്മിച്ച ഈ ചിത്രം അരോമ റിലീസ് വിതരണം ചെയ്തിരിക്കുന്നു. കഥ, തിരക്കഥ, സംഭാഷണം എന്നിവയെല്ലാം നിർവ്വഹിച്ചത് ഡെന്നീസ് ജോസഫ് ആണ്.

പശ്ചാത്തലസംഗീതം രാജാമണി കൊടുത്തിരിക്കുന്നു.



</doc>
<doc id="125708" url="https://ml.wikipedia.org/wiki?curid=125708" title="താജിക്">
താജിക്

മദ്ധ്യേഷ്യയിലെ ഇറാനിയൻ പാരമ്പര്യമുള്ള പേർഷ്യൻ ഭാഷികളായ ഒരു ജനവിഭാഗമാണ് താജിക്കുകൾ ( "Tājīk"; ). ഈ ജനതയുടെ പരമ്പരാഗതവാസസ്ഥലം, ഇന്നത്തെ അഫ്ഗാനിസ്താൻ, താജികിസ്താൻ, തെക്കൻ ഉസ്ബെക്കിസ്താൻ എന്നിവയാണ്. താജിക്കുകളിൽ ഒരു ചെറിയ വിഭാഗം ഇന്ന് ഇറാനിലും പാകിസ്താനിലും ജീവിക്കുന്നുണ്ടെങ്കിലും ഇവരിൽ കൂടുതലും അഫ്ഗാനിസ്താനിൽ നിന്നുള്ള അഭയാർത്ഥികളാണ്. ഭാഷയിലും സംസ്കാരത്തിലും ചരിത്രത്തിലും, താജിക്കുകൾ, ഇറാനിലെ പേർഷ്യൻ ഭാഷികളോട് വളരെ സാമീപ്യം പുലർത്തുന്നു. അഫ്ഗാനിസ്താനിലെ മറ്റു ജനവിഭാഗക്കാരെപ്പോലെ ഇവർ നാടോടികളല്ല എന്നതാണ് പ്രധാന പ്രത്യേകത. ഇവരുടെ ഉൽഭവവും, ചരിത്രവും അജ്ഞാതമാണെങ്കിലും പ്രദേശത്തെ പുരാതനപേർഷ്യൻ ജനവിഭാഗമായിരിക്കാം ഇവർ എന്നു കരുതുന്നു. എന്നാൽ ഇറാനിയരുടേയും മംഗോളിയരുടേയും സങ്കരവംശമാണ് താജിക്കുകളുടേത് എന്നും വാദമുണ്ട്.

താജിക് എന്ന് അറിയപ്പെടുകയും കിഴക്കൻ ഇറാനിയൻ ഭാഷകൾ സംസാരിക്കുന്നുവെങ്കിലും ചൈനയിലെ താജിക്കുകൾ പേർഷ്യൻ താജിക്കുകളിൽ നിന്നും വ്യത്യസ്തരാണ്.

താജിക്കുകളെക്കുറിച്ചെന്നു കരുതുന്ന ആദ്യപരാമർശം ബി.സി.ഇ. 128-ൽ അമു ദര്യ തീരങ്ങൾ സന്ദർശിച്ച ചൈനീസ് ദൂതനായിരുന്ന ചാങ് കിയന്റേതാണ്. ബാക്ട്രിയയിൽ വസിച്ചിരുന്ന ജനങ്ങളെക്കുറീച്ചുള്ള ഇദ്ദേഹത്തിന്റെ വിവരണം, താജിക്കുകളുടെ സ്വഭാവസവിശേഷതകളുമായി യോജിച്ചുപോകുന്നു. ബാക്ട്രിയയെ അദ്ദേഹം താ-ഹിയ എന്നാണ് പരാമർശിക്കുന്നത്. സ്ഥിരതാമസക്കാരായ ഇവിടത്തെ ജനങ്ങൾ ചുമരുകളുള്ള പട്ടണങ്ങളിൽ, സ്ഥിരം വീടുകളിലാണ് വസിച്ചിരുന്നത് എന്നും കണിശക്കാരായ കച്ചവടക്കാരായിരുന്നെങ്കിലും ഇവർ യുദ്ധനിപുണരായിരുന്നില്ല എന്നും അദ്ദേഹം കൂട്ടിച്ചേർക്കുന്നു.
ആദ്യകാലത്ത് മദ്ധ്യേഷ്യയും വടക്കൻ അഫ്ഗാനിസ്താനും പിടിച്ചടക്കിക്കൊണ്ടിരുന്ന ഉസ്ബെക്കുകൾ, അഫ്ഗാനിസ്താനിലെ ഫാഴ്സി സംസാരിക്കുന്ന തദ്ദേശീയരെ സൂചിപ്പിക്കുന്നതിന്‌ ഉപയോഗിച്ചിരുന്ന പേരാണ്‌ താജിക്. ഈ സമയം മുതൽക്കേ അഫ്ഗാനിസ്താനിലേയും താജികിസ്താൻ പോലുള്ള സമീപപ്രദേശങ്ങളിലേയും പേർഷ്യൻ സംസാരിക്കുന്ന സുന്നികളായ തദ്ദേശികളെ സൂചിപ്പിക്കുന്നതിന്‌ താജിക് എന്ന പേരുപയോഗിച്ചുവന്നു.‌ 

അറബിയിലെ താജ് എന്ന പേരിൽ നിന്നാണ് താജിക് എന്ന പേരുവന്നത് എന്ന വാദങ്ങളുണ്ട്. ദക്ഷിണപേർഷ്യയുടെ ഭൂരിഭാഗവും കീഴടക്കിയിരുന്ന അറബികൾക്ക് തദ്ദേശീയരിലുണ്ടായ സങ്കരസന്തതികൾക്ക് നൽകിയിരുന്ന വിളിപ്പേരാണ് "താജ്" എന്നത്.

ഇരുപതാം നൂറ്റാണ്ടിന്റെ അവസാനം മുതൽ മാത്രമാണ് താജിക് എന്ന പേരിൽ ഈ ജനതയെ വിശേഷിപ്പിക്കുന്ന രീതി വ്യാപകമായത്. മദ്ധ്യേഷ്യയിലെ സോവിയറ്റ് ഭരണത്തിന്റെ ഫലമായാണിത്. അതിനു മുൻപ് പരിഹാസരൂപേണയാണ് ഈ പദം ഉപയോഗിക്കപ്പെട്ടിരുന്നത്. ഫാഴ്സി (പേർഷ്യൻ എന്നർത്ഥം), ഫാർഴ്സിവാൻ (പേർഷ്യൻ ഭാഷക്കാരൻ), ദിഹ്ഗാൻ ( സ്ഥിരതാമസമാക്കിയ കൃഷിക്കാരൻ എന്നർത്ഥം - നാടോടി എന്നതിനു വിപരീതമായി) തുടങ്ങിയവ താജിക്കുകളുടെ മറ്റു പേരുകളാണ്.

അഫ്ഗാനിസ്താനിലെ 27% ജനങ്ങൾ‌ താജിക്കുകളാണ്. രാജ്യത്തെ വലിയ നഗരങ്ങളിലും വടക്കുകിഴക്കുഭാഗത്തുമാണ് ഇവർ വസിക്കുന്നത്. അഫ്ഗാനിസ്താനിലെ പുരാതനജനവിഭാഗമാണിവർ. അലക്സാണ്ടറുടെ ആക്രമണകാലത്ത് ഹിന്ദുകുഷ് പ്രദേശത്ത് ജീവിച്ചിരുന്ന ഇന്തോ-ഇറാനിയരുടെ പിൻഗാമികൾ താജിക്കുകളാണെന്ന് കരുതപ്പെടുന്നു. 

ആദ്യകാലത്ത് പേർഷ്യൻ സംസാരിക്കുന്ന സുന്നികളായ തദ്ദേശികളെ സൂചിപ്പിക്കുന്നതിന്‌ മാത്രമേ താജിക് എന്ന പേരുപയോഗിച്ചിരുന്നുള്ളൂവെങ്കിൽ, ഇപ്പോൾ, അഫ്ഗാനിസ്താനിലെ പേർഷ്യൻ സംസാരിക്കുന്ന പഷ്തൂണുകളല്ലാത്ത എല്ലാവരേയും സൂചിപ്പിക്കാൻ ഈ പേര്‌ ഉപയോഗിക്കാറുണ്ട്. അഫ്ഗാനിസ്താനിലെ യഥാർത്ഥ താജിക്കുകൾ രാജ്യത്തിന്റെ വടക്കുകിഴക്കുഭാഗത്താണ്‌ വസിക്കുന്നത്.
കാബൂളിന് ചുറ്റുമായി, കോഹിസ്താനിലും പഞ്ച്ശീർ തടത്തിലും വടക്കുകിഴക്ക് ഹിന്ദുകുഷിനപ്പുറത്ത്, അമു ദര്യയുടെ മേൽഭാഗത്തുള്ള തടത്തിലും ഇവർ അധിവസിക്കുന്നു. ബാമിയാനിന് ചുറ്റുമായും, ഹെറാത്ത് പ്രവിശ്യയിലും ഇവരുടെ വലിയ കൂട്ടങ്ങളെ കാണാം. പാർസിവാനുകൾ എന്നാണ് അഫ്ഗാനികൾ, താജിക്കുകളെ വിളിക്കുന്ന പേര്. ഇന്നത്തെ താജിക്കുകൾ ശാന്തരായ കൃഷിക്കാരും പ്രവർത്തനനിരതരുമായ ജനങ്ങളാണ്. രാജ്യത്തെ ഭൂരിപക്ഷജനവിഭാഗമായ പഷ്തൂണുകളെ അപേക്ഷിച്ച് ഇവർ ബൗദ്ധികമായി മുന്നിട്ടുനിൽക്കുന്നു. 

താജിക് എന്ന പേരിൽ അറിയപ്പെടാനിഷ്ടപ്പെടാത്ത ഇവർ, പഞ്ച്ശീരി, ബദാഖ്ശാനി എന്നിങ്ങനെ അവരുടെ ദേശത്തിന്റെ പേരിൽ അറിയപ്പെടാനാഗ്രഹിക്കുന്നു.


</doc>
<doc id="125713" url="https://ml.wikipedia.org/wiki?curid=125713" title="അക്വാബ">
അക്വാബ

ജോർദാനിലെ ഏക തുറമുഖപട്ടണം. റോമൻ ഭരണകാലത്ത് അയ്ലാനാ എന്ന പേരിൽ ഇവിടം അറിയപ്പെട്ടിരുന്നു; അക്കാബത്ത് അയ്ല എന്ന പേർ ലോപിച്ചതാണ് അക്വബാ. ചെങ്കടലിന്റെ വടക്കു കിഴക്കു ഭാഗത്തുള്ള അക്വബാ ഉൾക്കടലിന്റെ തീരത്താണ് ചരിത്രപ്രസിദ്ധമായ ഈ പട്ടണം സ്ഥിതിചെയ്യുന്നത്.

മനോഹരമായ ഈന്തപ്പനത്തോട്ടങ്ങളും ശുദ്ധജല തടാകങ്ങളും നിറഞ്ഞ ഈ നഗരം റോമാക്കാർ ഒരു സൈനിക തുറമുഖമായി ഉപയോഗിച്ചിരുന്നു. അവർ നിർമിച്ച കോട്ടയുടെ അവശിഷ്ടങ്ങൾ ഇപ്പോഴും ഇവിടെ കാണാം. ബൈബിളിൽ പരാമർശിക്കുന്ന ഏലാത്ത് (ഏലോത്ത്) ഇവിടമായിരുന്നുവെന്നും സോളമന്റെ കപ്പൽസംഘം ഇവിടെനിന്നാണ് "ഒഫീറി"ലേക്കു പുറപ്പെട്ടതെന്നും കരുതപ്പെടുന്നു. റോമാക്കാർ ഇവിടെനിന്ന് മാൻ, പെത്തറ എന്നിവിടങ്ങളിലേക്കു റോഡുകൾ നിർമിച്ചു. എ.ഡി. 10-ം ശതത്തിൽ അറബ് ഭൂമിശാസ്ത്രജ്ഞർ ഏലാത്തിനെ പലസ്തീനിലെ തുറമുഖപട്ടണമായും ഹിജാസിലെ വ്യാപാരകേന്ദ്രമായും വിവരിച്ചുകാണുന്നുണ്ട്.

സുൽത്താൻ സലാഹുദ്ദീന്റെ (Saladin) കാലംവരെ (12-ം ശതകം) ഈജിപ്തിൽനിന്നുള്ള ഹജ്ജ് തീർഥയാത്രക്കാരുടെ താവളമായിരുന്നു അക്വബാ. എന്നാൽ തീർഥാടകർ കപ്പൽമാർഗ്ഗം ജിദ്ദയിലൂടെ പോകുവാൻ തുടങ്ങിയതിന്റെ ഫലമായി ഈ നഗരത്തിന്റെ പ്രാധാന്യം കുറഞ്ഞു. ഈജിപ്ത്, തുർക്കി എന്നീ രാജ്യങ്ങൾ അക്വബാ കൈവശപ്പെടുത്തിയിരുന്നു. 1917-ൽ ഒന്നാം ലോകമഹായുദ്ധത്തിൽ തുർക്കിയുടെ ആധിപത്യത്തിൽ നിന്നും, ലോറൻസിന്റെ നേത്രത്ത്വത്തിൽ ഇംഗ്ലീഷുകാർ അക്വബാ പിടിച്ചെടുത്തു. 1925 വരെ ഹിജാസിന്റെ ഭാഗമായിരുന്നു. വഹാബി ആക്രമണത്തെ ഭയന്ന് ഇംഗ്ളീഷുകാർ അക്വബാ-മാൻ പ്രവിശ്യ (Aqaba maan province) നേരിട്ടുള്ള ഭരണത്തിൻ കീഴിലാക്കി. 1946-ൽ ഈ പ്രദേശം സ്വതന്ത്ര ട്രാൻസ്ജോർദാൻ രാജ്യത്തിന്റെ ഭാഗമായിത്തീർന്നു. രണ്ടാം ലോകയുദ്ധകാലത്ത് ജോർദാനും ബ്രിട്ടനും ചേർന്നു ഈ തുറമുഖപട്ടണം വികസിപ്പിച്ചു. 1967-ലെ അറബി-ഇസ്രയേൽ സംഘട്ടനത്തെ തുടർന്നു അക്വബാ ഇസ്രയേൽ കൈവശമാക്കി. ഇപ്പോൾ (2006) ജോർദാനിലെ ഒരു ഗവർണറേറ്റാണ് അക്വബ.



</doc>
<doc id="125723" url="https://ml.wikipedia.org/wiki?curid=125723" title="അക്വാബ ഉൾക്കടൽ">
അക്വാബ ഉൾക്കടൽ

സിനായ് ഉപദ്വീപിന്റെ ഇരുവശങ്ങളിലുമായി വേർപിരിയുന്ന ചെങ്കടലിന്റെ രണ്ടു ശാഖകളിൽ കിഴക്കുഭാഗത്തുള്ള അന്താരാഷ്ട്രപ്രാധാന്യമാർജിച്ച ഉൾക്കടലാണ് അക്വാബ ഉൾക്കടൽ. ജോർദാൻ, ഇസ്രയേൽ എന്നീ രാജ്യങ്ങളെ പുറംകടലുമായി ബന്ധിക്കുന്ന ഏകമാർഗ്ഗമെന്ന നിലയിൽ അക്വബാ ഉൾക്കടൽ വ്യാപാരപ്രധാനവുമാണ്. വടക്കുകിഴക്കൻ ദിശയിൽ ഉദ്ദേശം 161 കിലോമീറ്റർ നീണ്ടുകിടക്കുന്ന ഇതിന്റെ വീതി 19 മുതൽ 25 വരെ കിലോമീറ്റർ ആണ്. അടിത്തട്ടു പവിഴപ്പുറ്റുകൾ നിറഞ്ഞതായതിനാലും അടിക്കടി കോളിളക്കം ഉണ്ടാകുന്നതിനാലും ഇതിലൂടെയുള്ള ഗതാഗതം സുഗമമല്ല. ചിതറിക്കിടക്കുന്ന ദ്വീപുകളും മണൽത്തിട്ടകളും ചെങ്കടലിലേക്കുള്ള പ്രവേശനം ദുഷ്കരമാക്കിത്തീർത്തിരിക്കുന്നു. ചെങ്കുത്തായ പാറക്കെട്ടുകളും മലകളും കൊണ്ട് സങ്കീർണവും ദുർഘടവുമായ തീരപ്രദേശമാണ് ഇതിനുള്ളത്. ഈ തീരം ജോർദാൻ, ഇസ്രയേൽ, സൗദി അറേബ്യ, ഈജിപ്ത് എന്നീ രാജ്യങ്ങളിൽ ഉൾപ്പെടുന്നു. ഈ ഉൾക്കടലിലെ ഏക സുരക്ഷിത തുറമുഖം കടലിന്റെ പ്രവേശനമാർഗ്ഗത്തിൽനിന്നു 53 കിലോമീറ്റർ അകലെ പടിഞ്ഞാറൻ തീരത്തു സ്ഥിതിചെയ്യുന്ന ധഹാബ് ആണ്.

അറബി-ഇസ്രയേൽ സംഘട്ടനങ്ങൾ ആരംഭിച്ചതോടുകൂടി ഈ ഉൾക്കടലിന്റെ പ്രാധാന്യം വളരെ വർദ്ധിച്ചു. അറബികളും യഹൂദന്മാരു ഇവിടം യുദ്ധതന്ത്രപ്രധാനമായ സ്ഥാനമായി പരിഗണിച്ച് അവരവരുടെ തീരപ്രദേശങ്ങൾ സൈനികമായി സുരക്ഷിതമാക്കുന്നതിൽ പ്രത്യേകം ശ്രദ്ധ ചെലുത്തിവന്നു. ജോർദാന്റെ ഭാഗത്തു സ്ഥിതിചെയ്യുന്ന അക്വബായും ഇസ്രയേലിന്റെ ഭാഗത്തുള്ള ഏലാത്തും തുറമുഖപട്ടണങ്ങളായി വികസിതങ്ങളായി. 1949-ൽ ഇസ്രയേൽ രാഷ്ട്രം സ്ഥാപിതമായപ്പോൾ ഏലാത്ത് തുറമുഖം കൂടുതൽ സൗകര്യപ്രദമായരീതിയിൽ പുനർനിർമിച്ചു. ഉൾക്കടലിലെ സഞ്ചാരസൗകര്യങ്ങളും തീരപ്രദേശങ്ങളും കയ്യടക്കുന്നതിൽ യഹൂദന്മാരും അറബികളും പ്രത്യേകം താത്പര്യം പ്രദർശിപ്പിച്ചുവന്നു. അക്വബാ ഉൾക്കടലിന്റെ മുഖത്തു തിറാൻ ജലസന്ധിക്കു സമീപമുള്ള ഷറം-അൽ-ഷെയിക്കിൽ, ആദ്യത്തെ അറബി-ഇസ്രയേൽ സംഘട്ടനങ്ങൾക്കുശേഷം ഐക്യരാഷ്ട്രസേനയെ പാർപ്പിച്ചു (1957). ഇസ്രയേലും അറബിരാഷ്ട്രങ്ങളും തമ്മിലുള്ള തർക്കം വീണ്ടും ഒരു സംഘട്ടനത്തിലേക്കു നീങ്ങുമെന്നുള്ള സ്ഥിതിയിലെത്തിയപ്പോൾ ഈജിപ്തിന്റെ പ്രസിഡണ്ടായിരുന്ന ഗമാൽ അബ്ദൽ നാസർ അവിടെ പാർപ്പിച്ചിരുന്ന സേനയെ പിൻവലിക്കണമെന്ന് യു.എൻ. സെക്രട്ടറി ജനറലിനോട് ആവശ്യപ്പെട്ടു (1967). അതനുസരിച്ചു സേന പിൻവലിക്കപ്പെട്ടു. തുടർന്ന് ഈജിപ്ത് ആ പ്രദേശങ്ങൾ കീഴടക്കുകയും അക്വബാ ഉൾക്കടലിലൂടെയുള്ള ഗതാഗത സ്വാതന്ത്ര ഇസ്രയേലിനു നിരോധിക്കുകയും ചെയ്തു. അറബി-ഇസ്രയേൽ ബന്ധങ്ങൾ കൂടുതൽ വഷളായതോടെ ഇസ്രയേൽ അറബിരാജ്യങ്ങൾക്കെതിരായി യുദ്ധം ആരംഭിച്ചു. (1967 ജൂലായ് 7-ം തീയതി) യുദ്ധാരംഭത്തിൽതന്നെ ഇസ്രയേൽ സേനകൾ അക്വബാ ഉൾക്കടലും തീരപ്രദേശങ്ങളും പിടിച്ചെടുത്തു. നിരന്തരമായ അറബ് ഇസ്രായേൽ സംഘർഷങ്ങൾക്ക് അക്വബാ ഉൾക്കടൽ പ്രദേശം സാക്ഷ്യം വഹിക്കുന്നു.



</doc>
<doc id="125726" url="https://ml.wikipedia.org/wiki?curid=125726" title="ക്യൂട്ടി">
ക്യൂട്ടി

ഗ്രാഫിക്കൽ ഇന്റർഫേസുള്ള പ്രോഗ്രാമുകൾ നിർമ്മിക്കാനുപയോഗിക്കുന്ന ഫ്രെയിംവർക്കാണ് ക്യൂട്ടി (ഔദ്യോഗിക ഉച്ചാരണം ക്യൂട്ട്). കെ.ഡി.ഇ., ഗൂഗിൾ എർത്ത്, ഓപ്പറ, വിഎൽസി മീഡിയ പ്ലെയർ, സ്കൈപ്പ് തുടങ്ങിയവയെല്ലാം ക്യൂട്ടി ഉപയോഗപ്പെടുത്തി നിർമ്മിച്ചവയാണ്.
സി പ്ലസ് പ്ലസ് ഭാഷ അടിസ്ഥാനമാക്കിയാണ് ക്യൂട്ടി നിർമ്മിച്ചിരിക്കുന്നത്. ഗ്നൂ അനുമതിപത്രം പ്രകാരമാണ് ക്യൂട്ടി പുറത്തിറക്കിയിരിക്കുന്നത്.


</doc>
<doc id="125727" url="https://ml.wikipedia.org/wiki?curid=125727" title="എൽസമ്മ എന്ന ആൺകുട്ടി">
എൽസമ്മ എന്ന ആൺകുട്ടി

ലാൽജോസ് സം‌വിധാനം ചെയ്ത് 2010 സെപ്റ്റംബറിൽ പുറത്തിറങ്ങിയ മലയാളചലച്ചിത്രമാണ്‌ എൽസമ്മ എന്ന ആൺകുട്ടി. നീലത്താമരയ്ക്കു ശേഷം ലാൽജോസ് ഒരുക്കിയ നായികാപ്രാധാന്യമുള്ള ചിത്രമാണ് ഇത്. കുഞ്ചാക്കോ ബോബൻ പാലുണ്ണി എന്ന കഥാപാത്രത്തെ അവതരിപ്പിക്കുന്ന ചിത്രത്തിൽ ടൈറ്റിൽ കഥാപാത്രമായ എൽസമ്മയായി നടൻ അഗസ്റ്റിന്റെ മകൾ ആൻ അഗസ്റ്റിൻ വെള്ളിത്തിരയിൽ ആദ്യമായ് എത്തുന്നു. സിന്ധുരാജാണ് ചിത്രത്തിന്റെ രചന നിർവ്വഹിച്ചത്. രജപുത്ര വിഷ്വൽ മീഡിയയുടെ ബാനറിൽ എം. രഞ്ജിത്ത് ഈ ചിത്രം നിർമ്മിച്ചിരിക്കുന്നു. രജപുത്ര വിഷ്വൽ മീഡിയ ലാൽ മീഡിയയിലൂടെയാണ്‌ ഈ ചിത്രം പ്രദർശനത്തിനെത്തിക്കുന്നത്.


തൊടുപുഴയിലും സമീപപ്രദേശങ്ങളിലുമാണ്‌ ചിത്രീകരണം നടന്നത്.

റഫീക്ക് അഹമ്മദ് എഴുതിയ ഗാനങ്ങൾക്ക് രാജാമണി സംഗീതം പകർന്നിരിക്കുന്നു.


</doc>
<doc id="125731" url="https://ml.wikipedia.org/wiki?curid=125731" title="ഗ്നോം ഷെൽ">
ഗ്നോം ഷെൽ

ഗ്നോം പണിയിടത്തിന്റെ 3.0 വെർഷനിലുള്ള ഒരു ഘടകമാണ് ഗ്നോം ഷെൽ. മാർച്ച് 2011 ൽ ഇത് പൂർണ്ണതോതിൽ പുറത്തിറക്കുമെന്ന് കരുതപ്പെടുന്നു. മട്ടർ എന്ന വിൻഡോമാനേജർ ഉപയോഗപ്പെടുത്തിയാണ് ഗ്നോം ഷെൽ നിർമ്മിച്ചിട്ടുള്ളത്.


</doc>
<doc id="125732" url="https://ml.wikipedia.org/wiki?curid=125732" title="മട്ടർ">
മട്ടർ

ക്ലട്ടർ ടൂൾകിറ്റ് രൂപപ്പെടുത്തിയ ഒരു വിൻഡോമാനേജരാണ് മട്ടർ.മെറ്റാസിറ്റി ക്ലട്ടർ എന്നതിന്റെ ചുരുക്കരൂപമാണിത്. ഗ്നോം 3.0 ൽ സാധാരണയായി ഉപയോഗിക്കുന്ന വിൻഡോമാനേജരാണിത്. ഗ്നോം ഷെൽ ഇത് അടിസ്ഥാനമാക്കിയാണ് നിർമ്മിച്ചിട്ടുള്ളത്. ഓപ്പൺ ജി എൽ ഉപയോഗിച്ചാണ് മട്ടർ പണിയിടം പ്രദർശിപ്പിക്കുന്നത്.

ഗ്നോം ഷെല്ലിൽ പ്രവർത്തിക്കാൻ വേണ്ടിയാണ് മട്ടർ നിർമ്മിച്ചിട്ടുള്ളതെങ്കിലും ഇത് സ്വതന്ത്രമായി പ്രവർത്തിക്കും. മട്ടറിനെ വിവിധതരം പ്ലഗ്ഗിനുകൾ ഉപയോഗിച്ച് പ്രവർത്തന വൈവിദ്ധ്യം വർദ്ധിപ്പിക്കാവുന്നതാണ്.


</doc>
<doc id="125734" url="https://ml.wikipedia.org/wiki?curid=125734" title="ക്ലട്ടർ">
ക്ലട്ടർ

ഹാർഡ്‌വെയർ ആക്സിലറേഷൻ ഉപയോഗിക്കാവുന്ന യൂസർ ഇന്റർഫേസുകൾ നിർമ്മിക്കാനുപയോഗിക്കുന്ന ഗ്രാഫിക്കൽ ലൈബ്രറിയാണ് ക്ലട്ടർ. ഇത് ഓപ്പൺ ഓപ്പൺജുഎൽ 1.4 അടിസ്ഥാനമാക്കി പ്രവർത്തിക്കുന്നു. എക്സ് 11, ഡാർവ്വിൻ, വിൻ32 മുതലായ പ്ലാറ്റ്ഫോമുകളിൽ ഇത് ഉപയോഗിക്കാവുന്നതാണ്. മോണോ,പേൾ, പൈത്തൺ, റൂബി, വല മുതലായ വിവധ കമ്പ്യൂട്ടർ ഭാഷകൾ ഇതിൽ ഉപയോഗപ്പെടുത്തിയിട്ടുണ്ട്. കൈറോ ഉപയോഗിച്ചുള്ള ദ്വിമാന ചിത്രങ്ങളും ജിസ്ട്രീമർ ഉപയോഗിച്ചുള്ള മൾട്ടിമീഡിയയും ഇത് പിൻതുണക്കുന്നു.

ഓപ്പൺഡ് ഹാൻഡ് ലിമിറ്റഡ് എന്ന കമ്പനിയാണ് ക്ലട്ടർ നിർമ്മിച്ചത്. ഇപ്പോൾ ഈ കമ്പനി ഇന്റലിന്റെ ഭാഗമാണ്. ഇത് ഒരു സ്വതന്ത്രസോഫ്റ്റ്വെയറാണ്.


</doc>
<doc id="125737" url="https://ml.wikipedia.org/wiki?curid=125737" title="മെറ്റാസിറ്റി">
മെറ്റാസിറ്റി

ഗ്നോം പണിയിടസംവിധാനത്തിൽ ഉപയോഗിക്കുന്ന വിൻഡോമാനേജരാണ് മെറ്റാസിറ്റി. ഹാവോക്ക് പെന്നിങ്ടണാണിതിന്റെ വികസനം തുടങ്ങിയത്. ഇത് ഗ്നൂ അനുമതിപത്രപ്രകാരം പുറത്തിറക്കിയിട്ടുള്ള സോഫ്റ്റ്വെയറാണ്. ജിടികെ പ്ലസ് ടൂൾകിറ്റ് ഉപയോഗിച്ചാണ് മെറ്റാസിറ്റി നിർമ്മിച്ചിട്ടുള്ളത്.


</doc>
<doc id="125743" url="https://ml.wikipedia.org/wiki?curid=125743" title="പിനോ">
പിനോ

ഗ്നോം,എക്സ്എഫ് സിഇ തുടങ്ങിയ പണിയിടത്തിങ്ങൾക്കുവേണ്ടി നിർമ്മിച്ചിട്ടുള്ള ചെറുബ്ലോഗ് എഴുത്തുപകരണമാണ് പിനോ. ഇത് ഗ്നു പകർപ്പനുമതിപത്രം പ്രകാരം പുറത്തിറക്കിയിട്ടുള്ളതാണ്. വല ഭാഷയുപയോഗിച്ചാണിത് നിർമ്മിച്ചിട്ടുള്ളത്. ഫെഡോറ 13 ഓപ്പറേറ്റിംഗ് സിസ്റ്റത്തിൽ ഇത് ഉൾപ്പെടുത്തിയിട്ടുണ്ട്. ട്വിറ്റർ ഐഡന്റിക്ക തുടങ്ങിയ ചെറുബ്ലോഗുകളെ ഇത് പിൻതുണക്കുന്നു. ട്രൂർ എന്ന പ്രോഗ്രാമറാണ് ഇതിന് നേതൃത്വം കൊടുക്കുന്നത്. പിനോ 0.3.0 ഉടൻ പുറത്തിറങ്ങും.


</doc>
<doc id="125745" url="https://ml.wikipedia.org/wiki?curid=125745" title="സ്ക്രൈബസ്">
സ്ക്രൈബസ്

ഗ്നൂ അനുമതിപത്രപ്രകാരം പുറത്തിറക്കിയിട്ടുള്ള ഒരു ഡിടിപി സോഫ്റ്റ്വെയറാണ് സ്ക്രൈബസ്. ക്യൂട്ടി ടൂൾകിറ്റ് ഉപയോഗിച്ചാണിത് നിർമ്മിച്ചിട്ടുള്ളത്. അഡോബി പേജ്മേക്കർ, ഇൻഡിസൈൻ മുതലായ സോഫ്റ്റ്വെയറുകളോട് കിടപിടിക്കുന്ന സൗകര്യങ്ങൾ ഇതിലുണ്ട്.
TIF, JPEG, വെക്ടർ ഡ്രായിങ്ങ് മുതലായവ സ്ക്രൈബസ്സിൽ നേരിട്ട് തുറന്ന് തിരുത്തുവാനും, താൾചട്ടയുടെ (Page Layout) ഭാഗമാക്കാനും സാധിക്കും. നിറമുള്ള താളുകൾ അച്ചടിക്കുന്നതിനാവശ്യമായ CMYK നിറ മാതൃകാ പിന്തുണയും, ICC കളർ മാനേജ്മെന്റും ഇതിനുണ്ട്. പൈത്തൺ സ്ക്രിപ്റ്റുകൾ ഉപയോഗിക്കാവുന്ന ഒരു സ്ക്രിപ്റ്റിങ്ങിം യന്ത്രവും ഇതിനുണ്ട്. 24ൽ അധികം ഭാഷകളിൽ ഈ സോഫ്റ്റ്‌വേർ ലഭ്യമാണ്.

സാധാരണ ഗതിയിൽ ഇത് ഫയലുകൾ സൂക്ഷിക്കുന്നത് sla എന്ന എക്സറ്റൻഷനോട് കൂടിയാണ്. XMLൽ അതിഷ്ഠിതമാണ് ഈ എക്സ്റ്റൻഷൻ.

2012 ആഗസ്റ്റിൽ എറണാകുളം കേന്ദ്രമായി പ്രവർത്തിക്കുന്ന അനുയോജ്യ സാങ്കേതിക വിദ്യാ പ്രോത്സാഹക സംഘം സ്ക്രൈബസ്സിന് ഇന്ത്യൻ ഭാഷാ യൂണികോഡ് പിന്തുണ വികസിപ്പിച്ചെടുത്തു. സ്വതന്ത്ര വിജ്ഞാന ജനാധിപത്യ സഖ്യത്തിന്റെയും ആന്ധ്രാ ദിനപത്രമായ പ്രജാശക്തിയുടെയും പിന്തുണയോടെയാണ് അനുയോജ്യ സാങ്കേതിക വിദ്യാ പ്രോത്സാഹക സംഘം ഇത് സാധ്യമാക്കിയത്.



</doc>
<doc id="125747" url="https://ml.wikipedia.org/wiki?curid=125747" title="അഞ്ജുത">
അഞ്ജുത

സി, സി++ പ്രോഗ്രാമിങ്ങ് ഭാഷകൾക്ക് വേണ്ടിയുള്ള ഒരു ഐ.ഡി.ഇ. ആണ് അഞ്ജുത. ഗ്നോം പണിയിടസംവിധാനത്തിനുവേണ്ടിയാണ് ഇത് രൂപപ്പെടുത്തിയത്. നബാകുമാർ എന്ന ഇന്ത്യാക്കാരനാണ് ഇത് നിർമ്മിച്ചത്. പ്രചാരത്തിലുള്ള മിക്കവാറും ലിനക്സ് വിതരണങ്ങളുടെ കൂടെയും അഞ്ജുത വിതരണം ചെയ്യപ്പെട്ടുവരുന്നു. സി, സി ++, ജാവ, ജാവാസ്ക്രിപ്റ്റ്, പൈത്തൺ, വാല പ്രോഗ്രാമിങ് ഭാഷകൾ എന്നിവയ്ക്കായുള്ള സിന്റാക്സ് ഹൈലൈറ്റിംഗിനുള്ള പിന്തുണ ഇതിലുണ്ട്. ഗ്നോം പ്രോജക്ടിനായി തയ്യാറാക്കിയ ഐഡിഇ (സോഫ്റ്റ്‌വെയർ നിർമ്മാണവുമായി ബന്ധപ്പെട്ട ഒരുപാട് സൌകര്യങ്ങൾ ഒന്നിച്ചവതരിപ്പിക്കുന്ന ആപ്ലിക്കേഷൻ) ആണിത്.



</doc>
<doc id="125749" url="https://ml.wikipedia.org/wiki?curid=125749" title="നോട്ടിലസ്">
നോട്ടിലസ്

ഗ്നോം പണിയിടസംവിധാനത്തിൽ ഫയലുകൾ കൈകാര്യം ചെയ്യാനുപയോഗിക്കുന്ന പ്രോഗ്രാമാണ് നോട്ടിലസ്. ഗ്നോം 2.0 മുതൽ ഇതാണ് ഫയൽ കൈകാര്യത്തിനുപയോഗിക്കുന്നത്.

ഇത് ഒരു സ്വതന്ത്രസോഫ്റ്റ്വെയറാണ്.



</doc>
<doc id="125755" url="https://ml.wikipedia.org/wiki?curid=125755" title="അക്വാമറൈൻ">
അക്വാമറൈൻ

ബെറിലിന്റെ (Beryle) വകഭേദമായ ഒരിനം രത്നക്കല്ല്. രാസഘടനയിൽ ഇതിന് മരതകത്തോടു (emerald) സാമ്യമുണ്ട്. എന്നാൽ നിറം പച്ചയല്ല; സാധാരണയായി ഹരിതനീലയോ കടുംനീലയോ ആയിരിക്കും. നിറത്തിൽ കടൽവെള്ളത്തോടുള്ള സാദൃശ്യമാണ് അക്വാമറൈൻ എന്ന പേരിനു നിദാനം. മഞ്ഞനിറത്തിലുള്ള ഒരിനവുമുണ്ട്. അത് സുവർണബെറിൽ (golden beryl) എന്നറിയപ്പെടുന്നു. മോർഗനൈറ്റ് (morganite) എന്നു പേരുള്ള മറ്റൊരിനം പാടലവർണത്തിൽ, വലിപ്പമുള്ള പരലുകളായി കാണപ്പെടുന്നു. പൊതുവേ പരൽരൂപമുള്ള സുതാര്യവസ്തുവാണിത്.

ഗ്രാനൈറ്റ് ശിലാപടലങ്ങളിലെ രന്ധ്രങ്ങളിലാണ് ഈ രത്നം സാധാരണ കണ്ടുവരുന്നത്. റഷ്യയിലെ യുറാൾ പർവത മേഖലയിൽനിന്ന് നല്ലയിനം അക്വാമറൈൻ ലഭിക്കുന്നു. ശ്രീലങ്ക, ബ്രസീൽ, യു.എസ്. സംസ്ഥാനങ്ങളായ കൊളൊറാഡോ, കാലിഫോർണിയ എന്നിവിടങ്ങളിലാണു മറ്റു പ്രധാന ഖനികൾ. മോർഗനൈറ്റ് കല്ലുകൾ ലഭിക്കുന്നത് മലഗസി റിപ്പബ്ലിക്ക്, ശ്രീലങ്ക, യു.എസ്. എന്നിവിടങ്ങളിൽനിന്നാണ്. 



</doc>
<doc id="125756" url="https://ml.wikipedia.org/wiki?curid=125756" title="ഉള്ളണം">
ഉള്ളണം

പരപ്പനങ്ങാടി പഞ്ചായത്തിലെ പ്രധാന ഗ്രാമ പ്രദേശമാണ് ഉള്ളണം കാർഷികവൃത്തി പ്രധാനമായുള്ള ഇവിടം നെൽകൃഷിയുടെ പ്രധാന കേന്ദ്രമാണ്
സമുദ്രനിരപ്പിനുതാഴെയുള്ള പ്രദേശത്ത് കൃഷിചെയ്യുന്ന അപൂർവ്വം പ്രദേശങ്ങളിലൊന്നാണ് ഇവിടം.


</doc>
<doc id="125764" url="https://ml.wikipedia.org/wiki?curid=125764" title="ജ്യോത്സ്യൻ">
ജ്യോത്സ്യൻ

ജ്യോതിഷം ജനനസമയത്തെ ഗ്രഹനില ആധാരമാക്കി ഭൂത- ഭാവി-വർത്തമാനകാലത്തെ ഫലങ്ങൾ പ്രവചിക്കുന്നആളുകളാണ് ജോത്സ്യന്മാർ. ഭാരതീയ ജ്യോതിഷത്തിന്റെ ഫലഭാഗമാണ് ഇക്കുട്ടർ കൈകാര്യം ചെയ്യുന്നത്. ജാതകപ്പൊരുത്തം, മുഹുർത്തം, ദോഷങ്ങൾ മാറുന്നതിനുള്ള വഴിപാടുകൾ നിർദ്ദേശിക്കൽ എന്നിവയെല്ലാം ജ്യോത്സ്യന്മാരുടെ പ്രവർത്തികളിൽപ്പെടുന്നു. ഭാവി ഫലപ്രവചനങ്ങൾക്ക് ശാസ്ത്രീയ അടിത്തറ അവകാശപ്പെടാനില്ലാത്തതിനാൽ ഇത്തരം പ്രവചനങ്ങൾ വിശ്വാസത്തിലധിഷ്ഠിതമായി മാത്രം നടത്തുന്നവയാണ്. ഈ കാര്യങ്ങൾക്ക് ജ്യോത്സ്യന്മാർ പ്രതിഫലവും വാങ്ങാറുണ്ട്.

പ്രാചീന കാലം മുതൽ പരമ്പരാഗതമായി ഈ ശാസ്ത്ര വിഷയത്തിൽ ജ്ഞാനം ഉണ്ടായിരുന്നവരെ ഗണക എന്നറിയപ്പെട്ടിരുന്നു. ഇവരിൽ ഗണക ബ്രാഹ്മണർ,നക്ഷത്ര ദർശകർ,അചാര്യർ, ജോശ്ശി(ജ്യോതിഷി),പണ്ഡിറ്റുകൾ തുടങ്ങിയ നാമങ്ങളിൽ അറിയപ്പെട്ടിരുന്നവർ ഉത്തര ഭാരതത്തിലും, കണിയാർ ദക്ഷിണ ഭാരതത്തിലും ജ്യോതിഷ ശാസ്ത്രത്തിൽ സമ്പൂർണ ആധിപത്യം ചെലുത്തിയിരുന്നു. വേദാങഗ ജ്യോതിഷവും കാല വിതാന ഗണിതവും സമനയിപ്പിച്ചാണു കണിയാർ വിഭാഗം ജ്യോതിഷത്തെ കൈകാര്യം ചെയ്തിരുന്നത്.ആദ്യകാല ജ്യോതിഷികൾ , ഗണിത പണ്ഡിതരും, മഹാ ജ്യോതിശാസ്ത്രഞരും കൂടിയായിരുന്നു. പിൽക്കാലത്ത് മറ്റ് സമുദായങ്ങളിൽ ഉള്ളവരും ജ്യോതിഷത്തിൽ അറിവ് നേടി,ജ്യോതിഷം ഒരിക്കലും ഒരു ജോലി അല്ല ,അതൊരു സേവനമാണ് ,പണം വാങ്ങി ജ്യോതിഷം പറയാൻ  പാടില്ല ,ജ്യോതിഷത്തിലെ ഒരു ഗ്രന്ഥത്തിലും അത് പറഞ്ഞിട്ടുമില്ല , 
ജ്യോതിഷം ഒരിക്കലും ഒരു ജോലി അല്ല ,അതൊരു സേവനമാണ് ,പണം വാങ്ങി ജ്യോതിഷം പറയാൻ  പാടില്ല ,ജ്യോതിഷത്തിലെ ഒരു ഗ്രന്ഥത്തിലും അത് പറഞ്ഞിട്ടുമില്ല ,


</doc>
<doc id="125766" url="https://ml.wikipedia.org/wiki?curid=125766" title="ഓപ്പൺസൂസി">
ഓപ്പൺസൂസി

ഗ്നൂലിനക്സ് അടിസ്ഥാനമാക്കി നിർമ്മിക്കപ്പെട്ടിട്ടുള്ള ഒരു ലിനക്സ് വിതരണമാണ് ഓപ്പൺ സൂസെ. നോവൽ എന്ന കമ്പനി പിൻതുണക്കുന്ന ഓപ്പൺ സൂസെ പ്രോജക്റ്റ് ആണ് ഇത് നിർമ്മിക്കുന്നത്.



</doc>
<doc id="125768" url="https://ml.wikipedia.org/wiki?curid=125768" title="വല (പ്രോഗ്രാമിങ് ഭാഷ)">
വല (പ്രോഗ്രാമിങ് ഭാഷ)

സി അടിസ്ഥാനമാക്കിയുള്ള ഒരു കമ്പ്യൂട്ടർ ഭാഷയാണ് വല. ആധുനിക കമ്പ്യൂട്ടർ ഭാഷകളുടെയെല്ലാം പ്രത്യേകതകളും സൌകര്യങ്ങളും സു ഭാഷയിൽ ലഭ്യമാക്കുക എന്ന ഉദ്ദേ‌‌ശത്തോടെയാണ് വല ഭാഷയുണ്ടാക്കിയിട്ടുള്ളത്. ജുർഗ്ഗ് ബില്ലെറ്ററും റഫായെല്ലി സാണ്ട്രിനിയും ചേർന്നാണ് വല നിർമ്മിച്ചത്.

വല കമ്പ്യൂട്ടർ ഭാഷയുടെ സിൻടാക്സ് C# ആണ്. അജ്ഞാതമായ പ്രവർത്തനങ്ങൾ, സിഗ്നലുകൾ, വസ്തുതകൾ, ജനറിക്സ്, അസിസ്റ്റഡ് മെമ്മറി മാനേജ്മെന്റ്, എക്സെപ്ഷൻ ഹാൻഡ്ലിംഗ്, ടൈപ്പ് ഇൻഫെറൻസ്, ഫോർആക് ലൂപ് സ്റ്റേറ്റ്മെന്റുകൾ എന്നിവയും ഇവയുടെ ശ്രദ്ധേയമായ സവിശേഷതകളിൽ ഉൾപ്പെടുന്നു.

ഹലോ വേൾഡ് പ്രോഗ്രാം.
വലയുടെ വസ്തുതാധിഷ്ഠിത പ്രോഗ്രാമിങ്ങ് ഉദാഹരിക്കുന്ന ഒരു കോഡ്.



</doc>
<doc id="125771" url="https://ml.wikipedia.org/wiki?curid=125771" title="1957">
1957

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അൻപത്തിയേഴം വർഷമായിരുന്നു 1957.



</doc>
<doc id="125773" url="https://ml.wikipedia.org/wiki?curid=125773" title="1958">
1958

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അൻപതിയെട്ടാം വർഷമായിരുന്നു 1958.






</doc>
<doc id="125774" url="https://ml.wikipedia.org/wiki?curid=125774" title="അക്വാറ്റിന്റ്">
അക്വാറ്റിന്റ്

ലോഹത്തകിടിൽ ചിത്രങ്ങൾ കൊത്തുന്ന വിദ്യയാണ് അക്വാറ്റിന്റ് (Aquatint). ചെമ്പ്, ഉരുക്ക് എന്നീ ലോഹങ്ങളാണ് പ്രധാനമായി ഇതിനുപയോഗിക്കുന്നത്.

നേർമയായി പൊടിച്ചെടുത്ത പശ ലോഹത്തകിടിൽ തൂവി നിരപ്പാക്കിയിട്ട് അടിയിൽ ചൂടുപിടിപ്പിക്കുന്നു. ചൂടുകൊണ്ട് പൊടി ഉരുകി പരക്കും. അതു തണുക്കുമ്പോൾ പശയുടെ ഒരു പാളി തകിടിൽ പരന്നു പിടിച്ചിരിക്കും. മറ്റൊരുവിധത്തിലും പശ പിടിപ്പിക്കാറുണ്ട്. വീഞ്ഞിൽ നിന്നുത്പാദിപ്പിക്കുന്ന സ്പിരിറ്റിൽ പശയുടെ ഒരു ലായനി ഉണ്ടാക്കി ഒരേ കനത്തിൽ ലോഹത്തകിടിൽ പൂശുക. സ്പിരിറ്റ് ആവിയായിക്കഴിയുമ്പോൾ പശയുടെ ഒരു പാളി തകിടിൽ അവശേഷിക്കും. അതിനുശേഷം ചിത്രണം ചെയ്യേണ്ട രൂപം വാർണീഷുകൊണ്ടു വരച്ച് അമ്ലത്തിൽ മുക്കി വയ്ക്കുക. വാർണീഷ് പുരളാത്ത ഭാഗങ്ങളിൽ പശയുടെ കണികകൾക്കിടയ്ക്ക് അമ്ലം കടന്ന് രാസപ്രവർത്തനം നടത്തും. അതിന്റെ ഫലമായി തകിടിന്റെ ഉപരിതലം ചെറിയ കുഴികൾ കൊണ്ട് പരുപരുപ്പുള്ളതായിത്തീരുന്നു. എന്നാൽ വാർണീഷു പുരട്ടിയിട്ടുള്ള ഭാഗങ്ങളിൽ അമ്ലത്തിന്റെ പ്രവർത്തനം നടക്കുകയില്ല. ആ ഭാഗം വെളുത്ത് മിനുസമുള്ളതായിരിക്കും. ഈ പ്രക്രിയ ആവശ്യാനുസരണം ആവർത്തിക്കാവുന്നതാണ്.

18-ം ശതകത്തിലാണ് ഈ സമ്പ്രദായം കണ്ടുപിടിക്കപ്പെട്ടത്. ഗോയ എന്ന ചിത്രകാരൻ അദ്ദേഹത്തിന്റെ "യുദ്ധത്തിന്റെ കെടുതികൾ" (Disasters of war) എന്ന ചിത്രത്തിൽ രേഖാങ്കനത്തോടുകൂടി ഈ രാസപ്രവർത്തനരീതിയും സംയോജിപ്പിച്ച് പ്രയോഗിച്ചു നോക്കിയിട്ടുണ്ട്. എന്നാൽ ഈ സങ്കേതത്തിന്റെ വികസനത്തിനുള്ള വഴി തെളിച്ചത് ജെ.ബി. ലേപ്രിൻസ് (1768) എന്ന കൊത്തുപണിക്കാരനാണ്. 18-ം ശതകത്തിന്റെ അവസാന ദശകങ്ങളിൽ എഫ്. ജാനിനെ, പി.എൽ. ദെബുകോർട്ട് എന്നിവരും മറ്റു ചില ഫ്രഞ്ചുചിത്രകാരന്മാരും ഈ സമ്പ്രദായത്തിന് സാങ്കേതികപൂർണതയുണ്ടാക്കുവാൻ പരിശ്രമിച്ചു. അവർ വർണചിത്രങ്ങൾ അച്ചടിക്കുവാനുള്ള ഒരു മാർഗ്ഗമായി ഇതിനെ പ്രയോജനപ്പെടുത്തി. ഇംഗ്ലണ്ടിൽ 18-ം ശതകത്തിന്റെ അവസാനത്തിലും 19-ം ശതകത്തിന്റെ ആരംഭത്തിലും ഈ സമ്പ്രദായം പോൾസാൻബി, തോമസ് മാൾട്ടൻ, വില്യം സാമുവൽ, ദാനില് സ്റ്റാഡ്ലർ തുടങ്ങിയ കലാകാരന്മാർ അവരുടെ ജലച്ചായചിത്രം പകർത്തുന്നതിനുപയോഗിച്ചു. ഇംഗ്ലീഷ് അക്വാറ്റിന്റുകൾ വർണചിത്രങ്ങളായി അച്ചടിക്കാറില്ല. കൈകൊണ്ട് വർണങ്ങൾ വരച്ചുചേർക്കുകയേ ഉള്ളൂ. 19-ം ശതകത്തിന്റെ അവസാനത്തോടുകൂടി ഈ സമ്പ്രദായത്തിന്റെ പ്രയോജനം കുറഞ്ഞുവെങ്കിലും 20-ം ശതകത്തിൽ അതിനെ പുനരുദ്ധരിച്ച പ്രമുഖരാണ് സർ ഫ്രാങ്ക് ഷോർട്ട്, തിയഡോർ റൗസ്സൽ, ഒലിവർ ഹാൾ, ലി ഹാങ്കി, റോബിൻസ് തുടങ്ങിയവർ.



</doc>
<doc id="125775" url="https://ml.wikipedia.org/wiki?curid=125775" title="1959">
1959

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അൻപതിയോന്പതാം വർഷമായിരുന്നു 1959.





</doc>
<doc id="125779" url="https://ml.wikipedia.org/wiki?curid=125779" title="ബട്ടർഫ്ലൈസ്">
ബട്ടർഫ്ലൈസ്

രാജീവ് അഞ്ചലിന്റെ സംവിധാനത്തിൽ മോഹൻലാൽ, നാസർ, ജഗദീഷ്, ഐശ്വര്യ എന്നിവർ പ്രധാനവേഷങ്ങളിൽ അഭിനയിച്ച് 1993-ൽ പ്രദർശനത്തിനെത്തിയ ഒരു മലയാളചലച്ചിത്രമാണ് ബട്ടർഫ്ലൈസ്‌. ഐശ്വര്യ ഇതിൽ ഇരട്ടകഥാപാത്രങ്ങളെ അവതരിപ്പിച്ചിരിക്കുന്നു. രേവതി കലാമന്ദിറിന്റെ ബാനറിൽ മേനക സുരേഷ്‌കുമാർ നിർമ്മിച്ചിരിക്കുന്ന ഈ ചിത്രം സൂര്യ സിനി ആർട്സ്, സുദേവ് റിലീസ് എന്നിവരാണ് വിതരണം ചെയ്തത്. കഥ, തിരക്കഥ, സംഭാഷണം എന്നിവയെല്ലാം നിർവ്വഹിച്ചത് എ.കെ. സാജൻ ആണ്.

കെ. ജയകുമാർ എഴുതിയ ഗാനങ്ങൾക്ക് സംഗീതസംവിധാനം നിർവ്വഹിച്ചത് രവീന്ദ്രൻ ആണ്. പശ്ചാത്തലസംഗീതം കൊടുത്തത് എസ്.പി. വെങ്കിടേഷ്. ഗാനങ്ങൾ വിപണനം ചെയ്തത് ലഹരി.




</doc>
<doc id="125786" url="https://ml.wikipedia.org/wiki?curid=125786" title="1960">
1960

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അറുപതാം വർഷമായിരുന്നു 1960.





</doc>
<doc id="125788" url="https://ml.wikipedia.org/wiki?curid=125788" title="1961">
1961

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അറുപത്തിയൊന്നാം വർഷമായിരുന്നു 1961.





</doc>
<doc id="125796" url="https://ml.wikipedia.org/wiki?curid=125796" title="1962">
1962

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അറുപത്തിരണ്ടാം വർഷമായിരുന്നു 1962.







</doc>
<doc id="125797" url="https://ml.wikipedia.org/wiki?curid=125797" title="ആർതർ കോം‌പ്റ്റൺ">
ആർതർ കോം‌പ്റ്റൺ

ആർതർ ഹോളി കോം‌പ്റ്റൺ. (1892 സെപ്റ്റംബർ 10 - 1962 മാർച്ച് 15) അമേരിക്കൻ ഭൗതികശാസ്ത്രഞ്ജനായിരുന്നു പ്രസിദ്ധമായ കോം‌പ്റ്റൺ പ്രതിഭാസം കണ്ടെത്തിയത് ഇദ്ദേഹമാണ്. വിപ്ലവകരമായ ഈ കണ്ടുപിടിത്തത്തിന്‌ 1927-ലെ നോബൽ സമ്മാനം ലഭിച്ചു. സെയിന്റ് ലൂയിസ്സിലുള്ള "വാഷിങ്ങ്ടൺ യൂണിവേഴ്സിറ്റിയുടെ" ചാൻസിലറായിരുന്നു ഇദ്ദേഹം.

ആർതർ കോംപ്റ്റൊന്റെ ജനനം 1892 - ൽ ഒഹിയോയിലുള്ള വൂസ്റ്റർ എന്ന സ്ഥലത്താണ്. ഇദ്ദേഹത്തിന്റെ അമ്മ ഏലിയാസ് കോം‌പ്റ്റൺ. അച്ഛൻ ഗ്രേഗ് വൂസ്റ്റർ യൂണിവേഴ്സിറ്റിയുടെ ഡീൻ ആയിരുന്നു.. അദ്ദേഹം കേംബ്രിഡ്ജ് സർവകലാശാല, ഷിക്കാഗോ സർവകലാശാല,വാഷിങ്ങ്ടോൻ സർവകലാശാല എന്നിവിടങ്ങളിൽ സേവനമനുഷ്ഠിച്ചു. വൈദ്യുതകാന്തിക തരംഗങ്ങളുടെ കണിക സ്വഭാവം വ്യക്തമാക്കുന്ന കോം‌പ്റ്റൺ പ്രതിഭാസം ഇദേഹത്തിന്റെ സംഭാവനയാണ്.


</doc>
<doc id="125798" url="https://ml.wikipedia.org/wiki?curid=125798" title="1963">
1963

ഗ്രിഗോറിയൻ കാലഗണനാരീതി പ്രകാരമുള്ള, ഇരുപതാം നൂറ്റാണ്ടിലെ അറുപത്തിമൂന്നാം വർഷമായിരുന്നു 1963.




</doc>
<doc id="125800" url="https://ml.wikipedia.org/wiki?curid=125800" title="ഡൈറോഫൈലേറിയാസിസ്">
ഡൈറോഫൈലേറിയാസിസ്

പ്രധാനമായും നായകളെ ബാധിക്കുന്ന ഒരു രോഗമാണ് ഡൈറോഫൈലേറിയാസിസ്. ഡൈറോ ഫൈലേറിയ ഇമ്മൈറ്റിസ് വിരകളാണ് രോഗ ഹേതു. അപൂർവമായി പൂച്ചകളേയും ഈ രോഗം ബാധിക്കാറുണ്ട്.

പെൺവിരകൾ ഏകദേശം 27 സെന്റിമീറ്ററും ആൺവിരകൾ 17 സെന്റിമീറ്ററും നീളമുള്ളവയായിരിക്കും. പൂർണവളർച്ചയെത്തിയ വിരകൾ പ്രധാനമായും ജന്തുക്കളുടെ ഹൃദയത്തിന്റെ വലത്തേ അറയിലും ശ്വാസകോശത്തിലേക്കുള്ള രക്തധമനിയിലുമാണ് കാണപ്പെടുന്നത്. ഇവിടെനിന്ന് രക്തപരിസഞ്ചരണം വഴി മൈക്രോഫൈലേറിയകൾ രക്തത്തിലൂടെ ഒഴുകുന്നു. കൊതുകുകൾ ഈ രക്തം കുടിക്കുമ്പോൾ മൈക്രോഫൈലേറിയകൾ കൊതുകുകളിലേക്കു പ്രവേശിക്കുന്നു. ഇവ കൊതുകുകളുടെ ശരീരത്തിൽവച്ച് രോഗം ഉണ്ടാക്കാൻ ശേഷിയുള്ള ലാർവകളായി പരിണമിക്കുന്നു. കൊതുകുകൾ വീണ്ടും രക്തം കുടിക്കുമ്പോൾ ഈ ലാർവ നായകളുടെ തൊലിയ്ക്കടിയിൽ നിക്ഷേപിക്കപ്പെടുന്നു. തൊലിയ്ക്കടിയിൽ വച്ച് ഇവ വളരുകയും 2-4 മാസം കൊണ്ട് ഇവ ജന്തുവിന്റെ ഹൃദയത്തിന്റെ വലത്തേ അറകളിലെത്തിച്ചേരുകയും ചെയ്യുന്നു. അടുത്ത 2-3 മാസം കൊണ്ട് ഇവ പൂർണവളർച്ച പ്രാപിക്കുന്നു. അതായത് രോഗം പരത്താൻ ശേഷിയുള്ള കൊതുകിന്റെ കടിയേറ്റ് ഏകദേശം 6-7 മാസം കഴിയുമ്പോൾ മാത്രമേ നായയുടെ രക്തത്തിൽ മൈക്രോഫൈലേറിയകളെ കാണാൻ സാധിക്കുകയുള്ളൂ.

രോഗംബാധിച്ച നായകളുടെ ശരീരം മെലിയുകയും വ്യായാമം ചെയ്യുമ്പോൾ പെട്ടെന്ന് തളർന്നു പോവുകയും ചെയ്യുന്നു. പനിയും ചുമയും ശ്വാസംമുട്ടലും ഉദരവീക്കവുമാണ് നായകളിൽ കാണുന്ന പ്രധാന രോഗലക്ഷണങ്ങൾ.

രോഗലക്ഷണങ്ങളിൽ നിന്നുതന്നെ രോഗനിർണയം നടത്താനാകുമെങ്കിലും രക്ത പരിശോധനയിൽ മൈക്രോഫൈലേറിയകളെ തിരിച്ചറിഞ്ഞു ചികിത്സിക്കുന്നതാണ് ഏറെ ഫലപ്രദം.

പൂർണവളർച്ചയെത്തിയ വിരകളെ നശിപ്പിക്കുന്നതിനോടൊപ്പം തന്നെ രക്തത്തിൽ കാണപ്പെടുന്ന മൈക്രോഫൈലേറിയകളെയും നശിപ്പിക്കേണ്ടതുണ്ട്. തൈയാസെറ്റാർസ്മൈഡ് എന്ന ഔഷധമാണ് വിരകളെ നശിപ്പിക്കാനായി സാധാരണ ഉപയോഗപ്പെടുത്തുന്നത്. ഈ ഔഷധം നൽകിയശേഷം 4-6 ആഴ്ച ക്കാലത്തേക്ക് അധികം വ്യായാമം ചെയ്യാൻ ജന്തുവിനെ അനുവദിക്കരുത്. മൈക്രോഫൈലേറിയയ്ക്കെതിരേ ഡൈതൈയാസനിൻ അയഡൈഡ് എന്ന ഔഷധമാണ് സാധാരണ ഉപയോഗിച്ചു വരുന്നത്. ഐവർമെക്ടിൻ, മിൽബെമൈസിൻ, ലെവാമിസോൾ എന്നിവയും ഔഷധമായി നല്കാറുണ്ട്.

രോഗസാധ്യതയുള്ള പ്രദേശങ്ങളിൽ നായകൾക്ക് രോഗം ബാധിക്കാതിരിക്കാനായി പ്രതിരോധ ഔഷധങ്ങൾ നൽകേണ്ടതാണ്. ഡൈഈതൈൽ കാർബമൈസിൻ, ഐവർമെക്ടിൻ, മിൽബെമൈസിൻ എന്നിവയാണ് സാധാരണ ഉപയോഗിക്കുന്ന പ്രതിരോധ ഔഷധങ്ങൾ. രക്തത്തിൽ മൈക്രോഫൈലേറിയകൾ കാണപ്പെടുന്നില്ല എന്ന് രക്തപരിശോധന നടത്തി ഉറപ്പാക്കിയ ശേഷമേ പ്രതിരോധ ഔഷധങ്ങൾ നല്കാവൂ.


</doc>
<doc id="125802" url="https://ml.wikipedia.org/wiki?curid=125802" title="തക്രം">
തക്രം

നാലിലൊന്നു വെള്ളം ചേർത്ത മോരിന് ആയുർവേദത്തിൽ പറയുന്ന ശാസ്ത്രീയ നാമമാണ് തക്രം. തക്രം ലഘുവും കഷായാമ്ല രസങ്ങളോടു കൂടിയതും ദീപനവും കഫവാതത്തെ നശിപ്പിക്കുന്നതുമാണെന്ന് ആയുർവേദം അനുശാസിക്കുന്നു.

അർശസ്, ഗ്രഹണി രോഗം, മൂത്രതടസ്സം, ശോഥം, അരുചി എന്നീ രോഗാവസ്ഥകളിൽ തക്രം നിർദ്ദേശിക്കാറുണ്ട്. വാതകഫ പ്രധാനമായ ശുഷ്കാർശസ്സിനു തക്രം ഉത്തമ ഔഷധമാണെന്ന് ചരകസംഹിതയിൽ പറയുന്നു. തക്രം തനിച്ചോ ഔഷധങ്ങൾ ചേർത്തു സംസ്കരിച്ചോ ഉപയോഗിക്കാവുന്നതാണ്. കൊടുവേലിക്കിഴങ്ങ് ശുദ്ധി ചെയ്ത് അരച്ചെടുത്ത് മൺകലത്തിനുള്ളിൽ തേച്ചു പിടിപ്പിച്ച് ഉണക്കിയതിനുശേഷം കലത്തിൽ മോരോ തൈരോ ഒഴിച്ച് അടച്ചുവയ്ക്കുക. പിന്നീട് ഉപയോഗിച്ചാൽ അർശസ്സിനു ശമനം ഉണ്ടാകുന്നതാണ്. കൊടുവേലിക്കിഴങ്ങിനു പകരം ചെറുവഴുതനയുടെ കായും ഉപയോഗപ്പെടുത്താറുണ്ട്. ദീപനത്തകരാറുള്ള അർശോരോഗികൾ നിത്യവും തക്രം ഉപയോഗിക്കണമെന്നാണ് ആയുർവേദ നിർദ്ദേശം. ദീർഘകാലമായി അനുഭവിക്കുന്ന അർശോരോഗാവസ്ഥയിൽ തക്രപാന ചികിത്സ നടത്താറുണ്ട്. ആഹാരം പരമാവധി കുറച്ചുകൊണ്ട് തക്രം മാത്രം ഉപയോഗിക്കുകയാണ് ചികിത്സാക്രമം. രോഗിയുടെ സ്ഥിതിയനുസരിച്ച് ആഹാരകാലങ്ങളിൽ തക്രം മാത്രം നല്കിക്കൊണ്ട് ഏഴോ പതിനഞ്ചോ ദിവസം തക്രപാന ചികിത്സ നടത്താറുണ്ട്. ദഹനസ്ഥിതിയനുസരിച്ച് തക്രം ചേർത്തു തയ്യാറാക്കുന്ന താവലരി (നേർത്ത പൊടിയരി) കൊണ്ടുണ്ടാക്കിയ കഞ്ഞി, പൊടിയരിച്ചോറ് എന്നിവയും നല്കാം. 


</doc>
