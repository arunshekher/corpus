<doc id="152907" url="https://ml.wikipedia.org/wiki?curid=152907" title="അനലിഡ">
അനലിഡ

സമമായ ദേഹഖണ്ഡങ്ങളുള്ളവയും, ദ്വിപാർശ്വസമമിതി (bilateral symmetry) ഉള്ളവയുമായ വിരകൾ ഉൾപ്പെടുന്ന ജന്തുവിഭാഗമാണ് (phylum) അനലിഡ. മണ്ണിര, കുളയട്ട, കടൽവിര എന്നിവ ഇതിൽ ഉൾപ്പെടുന്നു. അനലിഡ എന്ന പേരിന്റെ ഉദ്ഭവം ചെറിയ വളയം എന്നർഥമുള്ള അനുലസ് എന്ന ലാറ്റിൻ പദത്തിൽനിന്നാണ്. നീണ്ട ദേഹമുള്ള ഇവയുടെ ശരീരം അനവധി ഖണ്ഡങ്ങളായി (segments) ഭാഗിക്കപ്പെട്ടിരിക്കുന്നു. ഓരോ ദേഹഖണ്ഡത്തെയും "മെറ്റാമിയർ" (metamere) എന്നു വിളിക്കുന്നു. മെറ്റാമിയറുകൾക്കോരോന്നിനും അന്തർഭാഗത്ത് രക്തക്കുഴലുകൾ, നാഡീഗുഛിക(Nerve ganglion)കൾ, ജനനഗ്രന്ഥികൾ, പേശീവ്യൂഹഭാഗങ്ങൾ എന്നിവ കണ്ടുവരുന്നു. യഥാർഥത്തിൽ അവശ്യഭാഗങ്ങളിൽ മിക്കതും ഇപ്രകാരം ആവർത്തിക്കപ്പെട്ടുകാണുന്നു. ഇങ്ങനെയുള്ള ദേഹഖണ്ഡങ്ങൾക്കുള്ളിലെ ആന്തരാവയവങ്ങളുടെ ആവർത്തനത്തെയാണ് മെറ്റാമെറിസം (metamerism) അതായത് അംശീകരണം എന്നു പറയുന്നത്.

അടിസ്ഥാനപരമായി അനലിഡകളുടെ ഘടന പുറമേ കാണുന്ന നാളിപോലെയുള്ള ദേഹഭിത്തിയും ഉള്ളിൽ ഒരു പചനനാളിയും ഇവയെ തമ്മിൽ വേർതിരിക്കുന്ന സീലോമും (coelom) ഉൾപ്പെട്ടതാണ്. ദഹനേന്ദ്രിയനാളത്തിന്റെ അഗ്രഭാഗത്തായി വായും പശ്ചഭാഗത്തായി ഗുദവും കാണപ്പെടുന്നു. വായുടെ മുന്നോട്ടു തള്ളിനില്ക്കുന്ന പ്രോസ്റ്റോമിയം (prostomium) എന്നൊരു ശരീരഭാഗമുണ്ട്. ഇതേത്തുടർന്നു പുറകോട്ടാണ് മറ്റു ശരീരഖണ്ഡങ്ങൾ കാണപ്പെടുന്നത്. ഓളിഗോക്കീറ്റയിൽ (Oligochaeta) ദേഹഖണ്ഡങ്ങൾ ഏകരൂപമുള്ളവയാണ്. ഹിറുഡീനിയയിൽ (Hirudinea) ഇവയ്ക്ക് ദ്വിതീയ ഖണ്ഡനം സംഭവിച്ചിരിക്കുന്നു. എന്നാൽ പോളിക്കീറ്റുകളിൽ (Polychaeta) ഇവ പല അളവിൽ വിഭേദനം (differentiation) സംഭവിച്ചവയാണ്.

അനലിഡകളുടെ ബാഹ്യഭാഗം കട്ടിയുളള ഒരു കോശപാളി(cuticle)യാൽ നിർമിതമാണ്. ഇതിൽ ശൂകങ്ങളോ (setae) പരിവർത്തിത സീലിയകളോ പ്രത്യേകതരം പാപ്പിലകളോ കാണാം. ഇവയെല്ലാംതന്നെ ആഹാരസമ്പാദനത്തിനോ ശ്വസനത്തിനോ പരിരക്ഷയ്ക്കോ ആയിട്ടാണ് ഉപയോഗിക്കപ്പെടുന്നത്. ബാഹ്യചർമത്തിൽ കാണുന്ന ശൂകങ്ങൾ എണ്ണത്തിലും ആകൃതിയിലും, വിവിധ ഇനങ്ങളിൽ വ്യത്യസ്തങ്ങളായിരിക്കും.

പേശീവ്യൂഹം പ്രധാനമായും മൂന്നുതരം പേശികളുൾക്കൊള്ളുന്നു; വർത്തുളപേശികൾ (circular muscles), അനുദൈർഘ്യപേശികൾ (longitudinal muscles), തിര്യക് പേശികൾ (oblique muscles). ഇവയുടെ വലിപ്പവും കനവും വ്യത്യസ്തമായിരിക്കും. ഇവ രേഖിതപേശീകോശങ്ങളാൽ (striated muscle cells) നിർമിതമാണ്. സംവേദകാംഗങ്ങൾ (sens organs) പ്രധാനമായും കണ്ണുകൾ, സംവേദക പാപ്പിലകൾ, ഗ്രസനി-സ്വാദേന്ദ്രിയങ്ങൾ, സംതുലനപുടി (statocyst) എന്നിവയാണ്. മൃദുശരീരത്തിന്റെ സ്വരക്ഷയെക്കരുതി മിക്ക അനലിഡുകളിലും വഴുക്കൽ-സ്രവണം (slime-secretion), നാളികൾ, പുനങ്ങൾ, തുരങ്കങ്ങൾ എന്നിവയുടെ നിർമ്മാണം എന്നീ പ്രക്രിയകളെ പ്രേരിപ്പിക്കത്തക്കവിധം ഗ്രന്ഥികോശ (glandular cell) വളർച്ച കൂടുതലായി കാണാറുണ്ട്.

നാഡീവ്യൂഹത്തിന്റെ പ്രധാന ഭാഗം പൃഷ്ഠീയ-മസ്തിഷ്ക-ഗുച്ഛിക (dorsal cerebral ganglion) അഥവാ മസ്തിഷ്കമാണ്. ഇത് പ്രോസ്റ്റോമിയത്തിനുള്ളിലായോ അല്പം പുറകിലായോ കാണപ്പെടുന്നു. ഇതേത്തുടർന്നു ഒന്നോ രണ്ടോ പരിഗ്രസനി സംധായികൾ (circum cesophagial commissures) കാണാം. ഇവ ഒരു അധര-തന്ത്രികാരജ്ജു(ventral nerve cord)വുമായി ബന്ധിച്ചിരിക്കുന്നു. അധര-തന്ത്രികാരജ്ജുവിന് ഓരോ ഖണ്ഡത്തിലും ഗുച്ഛിക(ganglion)കളുണ്ട്.

ചംക്രമണ വ്യൂഹത്തിൽ രണ്ടു അധരപൃഷ്ഠ-അനുദൈർഘ്യ വാഹികൾ (dorsal and ventral longitudinal vessels) ഉണ്ട്. ഇവയ്ക്ക് പാർശ്വശാഖകളുമുണ്ട്. അധരവാഹികയിൽ രക്തം മുൻപോട്ടും പൃഷ്ഠവാഹികയിൽ പിൻപോട്ടും ഒഴുകുന്നു. ചില അനലിഡുകളിൽ സീലോമിക ദ്രാവകവും രക്തവും തമ്മിൽ വേർപെട്ടു കാണപ്പെടുന്നു. മറ്റു ചിലവയിൽ രക്തവാഹികൾ കാണുന്നില്ല. ഇവയിൽ സീലോമിൽ ആണ് രക്തം കാണപ്പെടുന്നത്. സ്പന്ദിക്കുന്ന വാഹികകളോ ഹൃദയമോ ഒന്നോ അതിലധികമോ ഖണ്ഡങ്ങളിൽ ഉണ്ടാകാറുണ്ട്.

വിവിധ പരിണാമഘട്ടങ്ങളിലുള്ള വിസർജനേന്ദ്രിയങ്ങളാണ് അനലിഡുകൾക്കുള്ളത്. സാധാരണയായി ജോഡിയായി കാണപ്പെടുന്ന നെഫ്രീഡിയം (Nephridium) എന്ന അവയവമാണുള്ളത്. ഇവ ഖണ്ഡങ്ങൾതോറും കാണപ്പെടുന്നു. സീലിയാമയ കോശങ്ങളോടുകൂടിയ ഇവയുടെ നാളികൾ സീലോമിൽനിന്നും വെളിയിലേക്ക് തുറക്കുന്നു. ചില അനലിഡുകളിൽ ലിംഗകോശങ്ങളുടെ ബഹിർഗമനവും പ്രത്യേകതരം നെഫ്രീഡിയകൾവഴിയാണ്.

മിക്ക അനലിഡുകളിലും ലിംഗഭേദം കണ്ടുവരുന്നു. ഉൾഭിത്തികളിൽനിന്നാണ് ലിംഗകോശങ്ങൾ വളർന്നുവരുന്നത്. അവ സീലോമിനുള്ളിൽവച്ച് പൂർണ വളർച്ച പ്രാപിക്കുന്നു. ഇവയ്ക്ക് ബാഹ്യബീജസങ്കലനമാണുള്ളത്. ഏറിയകൂറും പോളിക്കീറ്റുകളും എല്ലാ ക്ലൈറ്റലേറ്റുകളും ഉഭയലിംഗികൾ (bisexual) ആണ്. മുകുളനം (budding), വിഖണ്ഡനം (fragmentation) തുടങ്ങിയ അലൈംഗിക പ്രത്യുത്പാദനരീതികളും കണ്ടുവരുന്നുണ്ട്.

(Regeneration). 

നഷ്ടപ്പെട്ട ശരീരഭാഗങ്ങളെ വീണ്ടും വളർത്തിയെടുക്കാനുള്ള കഴിവ് അനലിഡുകൾ പ്രദർശിപ്പിക്കുന്നു.ഞാഞ്ഞൂലുകൾ, കണ്ണട്ടകൾ എന്നിവയിൽ നേരിട്ടുള്ള പരിവർധനം (development) ആണ് നടക്കുന്നത്. നീറിസ്സുകൾ, ആർക്കി അനലിഡുകൾ (Archianneldia) എന്നിവയിൽ സ്വതന്ത്രമായി നീന്തിനടക്കുന്ന ട്രോക്കോഫോർ (Trochophore) ലാർവയെ കണ്ടുവരുന്നു. അനലിഡുകൾ പല വലിപ്പത്തിൽ കാണപ്പെടുന്നു. മണ്ണിരയുടെ ഇനത്തിലെ കീറ്റോഗാസ്റ്ററിന് ഒരു മി.മീ. നീളംവരും. റൈനോഡ്രൈലസ്, മെഗാസ്കോലക്സ് ഓസ്ട്രാലിസ് എന്നിവ 175 സെ.മീ. നീളവും രണ്ട് സെ.മീ. വണ്ണവും വരെ വളരുന്നു. നീറിസ് വർഗത്തിലെ യൂണിസ് ജൈജാൻഷായ്ക്ക് 300 സെ.മീ. വരെ നീളം വരും

ഫൈലം അനലിഡയെ നാലു വർഗങ്ങളായി തിരിച്ചിരിക്കുന്നു. പാരപ്പോഡിയം (parapodium), ശൂകങ്ങൾ (setae), മെറ്റാമിയറുകൾ എന്നിവയേയും മറ്റു ബാഹ്യസവിശേഷതകളെയും ആധാരമാക്കിയാണ് ഈ വർഗീകരണം നടത്തിയിരിക്കുന്നത്.

ഓളിഗോക്കീറ്റ (Oligochaeta). ശരീരത്തിന്റെ ബാഹ്യാന്തർഭാഗങ്ങൾ ഖണ്ഡരൂപത്തിലുള്ളതാണ്. പാരപ്പോഡിയ കാണാറില്ല. ശൂകങ്ങളുടെ എണ്ണം കുറവായിരിക്കും. തല ചെറുതാണ്. ഇവ ഉഭയലിംഗികളാണ്. ലാർവാ ദശ കാണാറില്ല. ഉദാ. ലംബ്രീക്കസ്, റ്റ്യൂബിഫെക്സ്. 

പോളിക്കീറ്റ (Polychaeta). പാരപ്പോഡിയകളും ശൂകങ്ങളുമുള്ള അനലിഡുകൾ. തലയും, തലയിൽ കണ്ണുകൾ, പാല്പുകൾ (palps), ഗ്രാഹികൾ (antennae) എന്നിവയും കാണപ്പെടുന്നു. ശരീരത്തിന്റെ ബാഹ്യാന്തർഭാഗങ്ങൾ ഖണ്ഡനം സംഭവിച്ചവയാണ്. ക്ലൈറ്റല്ലം (clitellum) കാണാറില്ല. ഏകലിംഗാശ്രയികളാണിവ. പരിവർധനഘട്ടത്തിൽ ട്രോക്കോഫോർ ലാർവാ ദശ കാണപ്പെടുന്നു. ഉദാ. കീറ്റോപ്ടെറസ് (Chaetopterus), അരണിക്കോള (Arenicola), അഫ്രോഡൈറ്റ് (Aphrodite).

ഹിറുഡീനിയ (Hirudinea). അട്ടകൾ ഉൾപ്പെടുന്ന വർഗം. 

ആർക്കി-അനലിഡ. ഇവയെ ആദി അനലിഡകളായി കരുതുന്നു. ഖണ്ഡനം ആന്തരികഭാഗത്തു മാത്രമേ കാണുന്നുള്ളു, പാരപ്പോഡിയങ്ങളും ശൂകങ്ങളും കാണുന്നില്ല. ഏകലിംഗാശ്രയികളാണ്. ഉദാ. പോളിഗോർഡിയസ് (Polygordius). ഓളിഗോക്കീറ്റയെയും പോളിക്കീറ്റയെയും ചേർത്ത് കീറ്റോപ്പോഡ (Chaetopoda) എന്നും പറയാറുണ്ട്.

മൊളസ്കുകൾ (Mollusca), എക്കൈനോഡേമുകൾ (Echinoderm) എന്നിവയുടെ മുൻഗാമികൾ അനലിഡുകളായിരുന്നുവെന്നു പരക്കെ സമ്മതിക്കപ്പെടുന്നുണ്ടെങ്കിലും, ഇവയുടെ പൂർവികർ ആരാണെന്ന് വ്യക്തമല്ല. ജീവാശ്മീയ (palaeontological) തെളിവുകൾ ഒട്ടുംതന്നെ ഇക്കാര്യത്തിൽ ലഭ്യമല്ല.

അനലിഡുകളുടെ മുൻതലമുറയെപ്പറ്റി പ്രധാനമായും രണ്ടു സിദ്ധാന്തങ്ങളാണുള്ളത്: ട്രോക്കോഫോർ സിദ്ധാന്തവും (Trocho phore theory) ടർബലേറിയൻ സിദ്ധാന്തവും (Turbellarian theory). ആദ്യത്തെ സിദ്ധാന്തം അനുസരിച്ച് അനലിഡുകൾ ട്രോക്കോഫോർസമരായ പൂർവികരിൽ നിന്നും ഉദ്ഭവിച്ചതാണെന്ന് അനുമാനിക്കപ്പെടുന്നു. ഒരു പ്രത്യേക പൂർവജീവിയുടെ അഭാവത്തിൽ ട്രോക്കോസൂൺ (Trochozoon) എന്ന ഭാവനാ ജീവിയെ ഇവയുടെ പൂർവികനായി കരുതുന്നു. ഇതിന് പോളിഗോർഡിയസിന്റെ ലാർവയുമായി നല്ല സാമ്യമുള്ളതായി പറയപ്പെടുന്നതിനാൽ, ട്രോക്കോഫോർ ലാർവയുള്ള ജീവികളുടെയെല്ലാം മുൻഗാമിയായി ഇതിനെ ഗണിക്കുന്നു. എന്നാൽ മറ്റു ചില ശാസ്ത്രജ്ഞർ ട്രോക്കോസൂൺ, ടീനോഫോർ (ctenophore) പോലെയുള്ള പൂർവികരിൽനിന്നും ഉദ്ഭവിച്ചതായി കരുതുന്നു.

ടർബലേറിയൻ സിദ്ധാന്തമാകട്ടെ, ഇവ ടർബലേറിയ പോലെയുള്ളവയിൽനിന്നും ഉണ്ടായതായി കണക്കാക്കുന്നു. ഇവയിലെ സർപ്പിള വിദളനം (spiral cleavage) ഇതിനൊരു തെളിവായി ചൂണ്ടിക്കാണിക്കപ്പെടുന്നു. കൂടാതെ ടർബലേറിയയുടെ ഭ്രൂണവളർച്ചയുടെ പല വിശദാംശങ്ങളും, ലാർവകളും അനലിഡുകളുടേതുമായി സാമ്യം വഹിക്കുന്നു. മറ്റു പല ദേഹാവയവങ്ങളുടെ (നാഡീവ്യൂഹം, ആദിവൃക്ക, ലാർവയുടെ ഘടന) രീതിയിലെല്ലാം തന്നെ ഐകരൂപ്യം കാണാം. ഈ തെളിവുകളെല്ലാം ടർബലേറിയൻ സിദ്ധാന്തത്തിന് പിൻബലം നൽകുന്നു. 


</doc>
<doc id="152910" url="https://ml.wikipedia.org/wiki?curid=152910" title="വികസനത്തിന്റെ സമീപസ്ഥ മണ്ഡലം">
വികസനത്തിന്റെ സമീപസ്ഥ മണ്ഡലം

റഷ്യൻ മനഃശാസ്ത്രജ്ഞനായ ലവ് വിഗോട്സ്കിയുടെ ആശയങ്ങളിൽ ഏറ്റവും പ്രധാനപ്പെട്ട ഒന്നാണ് വികസനത്തിന്റെ സമീപസ്ഥ മണ്ഡലം ( Zone of Proximal Development ). 1962 ൽ ഇംഗ്ളീഷിലേക്ക് തർജമ ചെയ്യപ്പെട്ട 'ചിന്തയും ഭാഷയും' എന്ന കൃതിയിൽ ഈ ആശയം അവതരിപ്പിക്കപ്പെട്ടിരുന്നു. എന്നാൽ മുഖ്യമായ ഊന്നൽ ലഭിച്ചിരുന്നത് 1978 ലെ 'മനസ്സ് സമൂഹത്തിൽ എന്ന ഗ്രന്ഥത്തിലാണ്. ഓരോ പഠിതാവിനും ഒരു പ്രത്യേക സന്ദർഭത്തിൽ ഒരു പഠനമേഖലയിൽ സ്വന്തം നിലയിൽ എത്തിച്ചേരാവുന്ന ഒരു വികാസനിലയുണ്ട്. അതേസമയം മുതിർന്ന ആളിന്റെ മാർഗനിർദ്ദേശമോ കൂടുതൽ കഴിവുള്ള സഹപാഠിയുടെ സഹായമോ ലഭിക്കുകയാണെങ്കിൽ പ്രസ്തുത പഠനമേഖലയിൽ കുറേക്കൂടി ഉയർന്ന വികാസനിലയിൽ എത്തിച്ചേരാൻ ആ പഠിതാവിന് സാധിക്കും. ഇപ്പറഞ്ഞ രണ്ട് വികാസനിലയും തമ്മിലുള്ള വ്യത്യാസമാണ് വികസനത്തിന്റെ സമീപസ്ഥ മണ്ഡലം.
കുട്ടിയുടെ സ്വയംപഠനത്തെ പ്രോത്സാഹിപ്പിക്കുകയും വളർത്തുകയും ചെയ്യുന്നതരത്തിൽ അവരുടെ വികാസത്തിന്റെ സമീപസ്ഥ മണ്ഡലത്തിലുള്ള അനുഭവങ്ങൾ ഒരുക്കിക്കൊടുക്കലാണ് വിദ്യാഭ്യാസത്തിന്റെ പങ്ക് എന്നാണ് വിഗോട്സ്കിയും സമാന ചിന്താഗതിക്കാരായ വിദ്യാഭ്യാസ വിചക്ഷണരും വിശ്വസിക്കുന്നത്.

കുട്ടികളുടെ വികസിച്ചു കൊണ്ടിരിക്കുന്ന മാനസിക പ്രക്രിയകളെ ദൃശ്യവത്കരിക്കാനാണ് വിഗോട്സ്കി ഇത്തരമൊരു ആശയം രൂപകൽപന ചെയ്തത്. ഇത് സാമൂഹ്യമായ പഠനം നടക്കുന്ന മേഖലയാണ്. അഥവാ മനുഷ്യന്റെ സാംസ്കാരിക വികാസത്തിന്റെ മണ്ഡലമാണ്.

മൃഗങ്ങൾക്ക് മനുഷ്യരുടേതു പോലുള്ള സാമൂഹ്യജീവിതമില്ല. അവയ്ക്ക് സാംസ്കാരികമായ വളർച്ചയില്ല. അവയുടെ പ്രവർത്തനങ്ങൾ ജന്മവാസനയുടെയോ അനുകരണത്തിന്റെയോ ഫലമാണ്. അതുകൊണ്ട് മൃഗങ്ങൾക്ക് ഒരു വികസന മണ്ഡലമില്ല എന്നു പറയാം. 

മനുഷ്യനുമാത്രം ലഭ്യമായിട്ടുള്ള ഉയർന്ന മാനസിക പ്രവർത്തനങ്ങളാണ് വികസനത്തിന്റെ സമീപസ്ഥ മണ്ഡലത്തിൽ പ്രവർത്തിക്കാൻ മനുഷ്യനെ പ്രാപ്തനാക്കുന്നത് എന്നും പറയാം. ചുരുക്കത്തിൽ ജീവി എന്ന നിലയിലും പഠിതാവ് എന്ന നിലയിലും മനുഷ്യനുള്ള അനന്യതയാമണ് ഈ സംജ്ഞയിലൂടെ വിഗോട്സ്കി അടയാളപ്പെടുത്തിയത്.


</doc>
<doc id="152913" url="https://ml.wikipedia.org/wiki?curid=152913" title="രാഷ്ട്രീയ പാർട്ടി">
രാഷ്ട്രീയ പാർട്ടി

രാഷ്ട്രീയാധികാരസ്ഥാനങ്ങൾ നേടിയെടുത്ത്, ഗവൺമെന്റിന്റെ നേതൃത്വത്തിലേക്ക് വരാൻ ശ്രമിക്കുന്ന സമാന ചിന്താഗതിക്കാരായ ആളുകളുടെ സംഘത്തെയാണ് രാഷ്ട്രീയ പാർട്ടി എന്നു പറയുന്നത്. രാഷ്ട്രീയ പാർട്ടികൾ തെരഞ്ഞെടുപ്പു പ്രചരണങ്ങളിൽ പങ്കെടുക്കുകയും ബഹുജനബോധവൽക്കരണ പ്രവർത്തനങ്ങൾ നടത്തുകയും പ്രക്ഷോഭ പ്രവർത്തനങ്ങൾ സംഘടിപ്പിക്കാറുമുണ്ട്. മിക്കവാറും പാർട്ടികൾക്ക്, അവരുടെ പ്രത്യയശാസ്ത്രവും പ്രവർത്തനരീതികളും വിശദീകരിക്കുന്ന "രാഷ്ട്രീയ പരിപാടി" ഉണ്ടായിരിക്കും. പത്തൊൻപതാം നൂറ്റാണ്ടിൽ യൂറോപ്പിലും അമേരിക്കയിലുമാണ് ഇന്നത്തെ രൂപത്തിലുള്ള രാഷ്ട്രീയ പാർട്ടികൾ ഉടലെടുത്തത്. ഏകക്ഷി സമ്പദ്രായം, ദ്വികക്ഷി സമ്പ്രദായം, ബഹുകക്ഷി സമ്പ്ര്യദായം എന്നിങ്ങനെ പ്രധാനമായും മൂന്ന് തരത്തിലാണ് രാഷ്ട്രീയ പാർട്ടികളെ തരംതിരിക്കുക. ഒരു രാഷ്ട്രീയ പാർട്ടിക്ക് പ്രധാനമായും മൂന്നു ഘടകങ്ങൾ ഉണ്ടായിരിക്കും - നേതാക്കൾ, സജീവ പ്രവർത്തകർ, അനുഭാവികൾ. രാഷ്ട്രീയ പാർട്ടികൾ നിയമനിർമ്മാണത്തിൽ പ്രധാന പങ്കു വഹിക്കുന്നു.


</doc>
<doc id="152917" url="https://ml.wikipedia.org/wiki?curid=152917" title="ജിംനേഷ്യം (വിദ്യാലയം)">
ജിംനേഷ്യം (വിദ്യാലയം)

സെക്കൻഡറി വിദ്യാഭ്യാസം നൽകപ്പെടുന്ന യൂറോപ്പിലെ ചില തരം വിദ്യാലയങ്ങളെ അറിയപ്പെടുന്ന പേരാണ് ജിംനേഷ്യം (gymnasium). ഈ ജിംനേഷ്യം വിദ്യാലയങ്ങൾ പൊതുവേ സർവ്വകലാശാല പഠനത്തിന് വിദ്യാർത്ഥികൾക്ക് തയ്യാറെടുപ്പ് നൽകുവാൻ ഉദ്ദേശിച്ചുള്ളവയാണ്. ജർമ്മനിയിലും സ്കാൻഡനേവിയൻ-മധ്യയൂറോപ്പ് രാജ്യങ്ങളിലുമാണ് ഇത്തരം വിദ്യാലയങ്ങൾ ഉള്ളത്. 

പുരാതന ഗ്രീസിൽ "ജിംനേഷ്യൻ" (γυμνάσιον) എന്ന പദം ശാരീരികവും ബൗദ്ധികവുമായ പരിശീലനം നൽകപ്പെടുന്ന കേന്ദ്രങ്ങളെ പരാമർശിക്കുവാൻ ഉപയോഗിച്ചിരുന്നു. പിൽക്കാലത്ത് ജർമ്മൻ തുടങ്ങിയ ഭാഷകളിൽ ബൗദ്ധിക പരിശീലനം നൽകുന്ന വിദ്യാലയങ്ങൾ ജിംനേഷ്യം എന്ന പേരിൽ അറിയപ്പെട്ടപ്പോൾ ഇംഗ്ലീഷിൽ ശാരീരികപരിശീലന കേന്ദ്രങ്ങളെ ജിംനേഷ്യം അല്ലെങ്കിൽ ജിം (gym) എന്നു വിളിച്ചു തുടങ്ങി.


</doc>
<doc id="152922" url="https://ml.wikipedia.org/wiki?curid=152922" title="ഖ">
ഖ

മലയാള അക്ഷരമാലയിലെ രണ്ടാമത്തെ വ്യഞ്ജനമാണ് ഖ.
കവർഗത്തിലെ രണ്ടാമക്ഷരമായ "ഖ" ഒരു അതിഖരാക്ഷരം ആണ്.

ശബ്ദവായുവിനെ കണ്ഠത്തിൽ (തൊണ്ട) ഒരു ക്ഷണം തടസപ്പെടുത്തി വിട്ടയക്കുമ്പോൾ "ൿ" എന്ന കേവലവ്യഞ്ജനശബ്ദം ലഭിക്കുന്നു. ആ വ്യഞ്ജനത്തോടു കൂടി സ്വരശബ്‌ദമായ "അ" ചേരുമ്പോഴാണ് ക എന്ന അക്ഷരം ലഭിക്കുന്നത്.


</doc>
<doc id="152923" url="https://ml.wikipedia.org/wiki?curid=152923" title="ക">
ക

മലയാള അക്ഷരമാലയിലെ ഒന്നാമത്തെ വ്യഞ്ജനമാണ് ക. കവർഗത്തിലെ ആദ്യാക്ഷരമായ "ക" ഒരു ഖരാക്ഷരം ആണ്.

ശബ്ദവായുവിനെ കണ്ഠത്തിൽ (തൊണ്ട) ഒരു ക്ഷണം തടസപ്പെടുത്തി വിട്ടയക്കുമ്പോൾ "ൿ" എന്ന കേവലവ്യഞ്ജനശബ്ദം ലഭിക്കുന്നു. ആ വ്യഞ്ജനത്തോടു കൂടി സ്വരശബ്‌ദമായ "അ" ചേരുമ്പോഴാണ് ക എന്ന അക്ഷരം ലഭിക്കുന്നത്. ൿ + അ = ക


</doc>
<doc id="152924" url="https://ml.wikipedia.org/wiki?curid=152924" title="ങ">
ങ

മലയാള അക്ഷരമാലയിലെ അഞ്ചാമത്തെ വ്യഞ്ജനമാണ് ങ. 
കവർഗത്തിലെ അഞ്ചാക്ഷരമായ "ങ" ഒരു അനുനാസിയം ആണ്.

"ങ്" എന്ന കേവലവ്യഞ്ജനശബ്ദ ത്തിനോട് അ എന്ന സ്വരം ചേർക്കുമ്പോഴാണ് '"ങ"' എന്ന വ്യഞ്ജനം ഉണ്ടാവുന്നത്.
ങ് + അ = ങ


</doc>
<doc id="152925" url="https://ml.wikipedia.org/wiki?curid=152925" title="ജിംനേഷ്യം">
ജിംനേഷ്യം

വ്യായാമത്തിനായോ കായികപരിശീലനങ്ങൾക്കായോ ക്രമപ്പെടുത്തിയിരിക്കുന്ന സ്ഥാപനങ്ങളാണ് ജിംനേഷ്യം(Gymnasium) അഥവാ ജിം(Gym). അത്യാധുനിക രീതിയിൽ വിപുലമായി ക്രമീകരിക്കപ്പെട്ടിട്ടുള്ള ജിംനേഷ്യങ്ങൾ "ഹെൽത്ത് ക്ലബുകൾ", "ഫിറ്റ്നസ്സ് സെന്ററുകൾ" എന്നീ പേരുകളിലും അറിയപ്പെടാറുണ്ട്. ഇവിടെ ഡംബെൽ, ബാർബെൽ തുടങ്ങിയ ഫ്രീ വെയ്റ്റ് സാമഗ്രികളും ട്രെഡ് മിൽ, എല്ലിപ്റ്റിക്ക് ട്രെയിനർ തുടങ്ങിയ സങ്കീർണ വ്യായാമ യന്ത്രങ്ങളും സജ്ജമാക്കിയിരിക്കുന്നു. ഫ്രീ വെയ്റ്റ് സാമഗ്രികൾ മാത്രമോ അല്ലെങ്കിൽ അവക്ക് പ്രാമുഖ്യം നൽകപ്പെടുകയോ ചെയ്യുന്ന ജിമ്മുകളെ 'കാരിരുമ്പ് ജിമ്മുകൾ' (black-iron gym) എന്ന് പരാമർശിക്കപ്പെടാറുണ്ട്. പരിശീലനങ്ങൾ കാര്യക്ഷമവും ശാസ്ത്രീയവുമായി നടത്തുന്നതിന് ആധുനിക ജിമ്മുകളിൽ ദൃശ്യ-ശ്രാവ്യ ഉപകരണങ്ങൾ സ്ഥാപിക്കപ്പെട്ടിട്ടുണ്ട്. പ്രധാന പട്ടണങ്ങളിലെ ജിമ്മുകളിൽ 'എയറോബിക്സ്' സൗകര്യങ്ങളും ലഭ്യമാണ്. പല ജിമ്മുകളും മാസ-വാർഷിക അംഗത്വങ്ങൾക്ക് പുറമേ ആജീവാനന്ത അംഗത്വസൗകര്യവും ഏർപ്പെടുത്താറുണ്ട്
ചില രാജ്യങ്ങളിൽ ഇൻ-ഡോർ കായിക സൗകര്യങ്ങളോടു കൂടിയ സ്ഥാപനങ്ങളെയാണ് ജിംനേഷ്യം എന്ന് അറിയപ്പെടുന്നത്. അമേരിക്കൻ ഐക്യനാടുകളിൽ മിക്കവാറും എല്ലാ കോളേജുകളിലും സ്കൂളുകളിലും ഇത്തരത്തിലുള്ള ജിംനേഷ്യങ്ങൾ ക്രമീകരിക്കപ്പെട്ടിട്ടുണ്ട്. ഇവയെ 'സ്പോർട്ടേറിയം' എന്ന പേരിലും അറിയപ്പെടാറുണ്ട്. 
പുരാതന ഗ്രീസിൽ പതിനെട്ടു വയസ്സ് തികഞ്ഞ പുരുഷ കായികതാരങ്ങൾക്ക് പൊതുമത്സരങ്ങളിൽ പങ്കെടുക്കുന്നതിനുള്ള പരിശീലനം നൽകുവാനായി സ്ഥാപിക്കപ്പെട്ടിരുന്ന കേന്ദ്രങ്ങളെ "ജിംനേഷ്യൻ" (γυμνάσιον, gymnasion) എന്നു അറിയപ്പെട്ടിരുന്നു. 'നഗ്നരായുള്ള മത്സരങ്ങളുടെ കളരി' എന്നതാണ് ഇതിന്റെ വാച്യാർത്ഥം.പുരുഷസൗന്ദര്യ പ്രദർശനത്തിന്റെയും മറ്റും ഭാഗമായി കായിക മത്സരാർത്ഥികൾ അക്കാലത്ത് നഗ്നരായി മത്സരിച്ചിരുന്നുവെന്നതാണ് ഇതിനു കാരണമായി കരുതുന്നത്.

പുരാതന ഗ്രീക്കുകാരുടെ ഇടയിൽ ഈ പരിശീലന കേന്ദ്രങ്ങൾക്ക് വലിയ പ്രാധാന്യം ഉണ്ടായിരുന്നു. പ്രധാന പട്ടണങ്ങളിലെല്ലാം ഒരു ജിംനേഷനെങ്കിലും സ്ഥാപിക്കുവാൻ ഭരണാധികാരികൾ ശ്രദ്ധിച്ചിരുന്നു. കായിക പരിശീലനത്തിനുള്ള കേന്ദ്രം എന്നതിൽ നിന്നും സ്നാനഘട്ടങ്ങൾ, വസ്ത്രം മാറാനുള്ള അണിയറകൾ, താത്കാലിക താമസയിടം, മത്സരക്കളങ്ങൾ എന്നിങ്ങനെ വിവിധ സൗകര്യങ്ങളുള്ള വൻസമുച്ചയങ്ങളായി ജിംനേഷ്യനുകൾ മാറി. കാലക്രമത്തിൽ തത്ത്വശാസ്ത്രം,സാഹിത്യം,സംഗീതം തുടങ്ങിയ വിഷയങ്ങളിൽ പ്രഭാഷണങ്ങൾക്കും സംവാദങ്ങൾക്കുമുള്ള ഒരു വേദി കൂടിയായി ജിംനേഷനുകൾ മാറപ്പെടുകയും ജിംനേഷ്യനുകളോടൊപ്പം പൊതുവായനശാലകൾ നിർമ്മിക്കുകയും ചെയ്തതോടു കൂടി ഇവയ്ക്ക് ഒരു കായികപരിശീലന കേന്ദ്രം എന്നതിനൊപ്പം ഒരു ബൗദ്ധിക-സാംസ്കാരിക പ്രതിഛായ കൂടി ലഭിക്കപ്പെട്ടു.

പിൽക്കാലത്ത്, ഗ്രീക്കിൽ നിന്നും ഈ പദം "ജിംനേഷ്യം" എന്ന ലത്തീൻ രൂപത്തിൽ യൂറോപ്യൻ രാജ്യങ്ങളിലും പ്രചരിച്ചു. പക്ഷേ ജർമ്മൻ സംസാരിക്കുന്ന രാജ്യങ്ങളിൽ മൂലപദത്തിന്റെ ബൗദ്ധിക പശ്ചാത്തലത്തിനോട് സാമ്യം പുലർത്തുന്ന വിധം സർക്കാർ നിയന്ത്രണത്തിലുള്ള ഒരു വിഭാഗം ദ്വിതീയ വിദ്യാഭ്യാസകേന്ദ്രങ്ങളെ "ജിംനേഷ്യം വിദ്യാലയങ്ങൾ" എന്ന് അറിയപ്പെട്ടപ്പോൾ ഇംഗ്ലീഷ് സംസാരിക്കുന്ന രാജ്യങ്ങളിൽ "ജിംനേഷ്യം" എന്നത് കായിക പരിശീലനത്തിനും വ്യായാമത്തിനുമുള്ള കേന്ദ്രങ്ങളായി തുടർന്നു.


</doc>
<doc id="152927" url="https://ml.wikipedia.org/wiki?curid=152927" title="ജാരവൃത്തി">
ജാരവൃത്തി

വിവാഹിതരായ സ്ത്രീയോ, പുരുഷനോ തങ്ങളുടെ ഭർത്താവിന്റെയോ ഭാര്യയുടെയോ അറിവോ സമ്മതമോ ഇല്ലാതെ മറ്റൊരു പുരുഷനും സ്ത്രീയുമായി വിവാഹേതരമായി ലൈംഗികവേഴ്ച നടത്തുന്നതിനെയാണ് വിവാഹേതരബന്ധം അഥവാ ജാരവൃത്തി (Adultery) എന്ന് പറയുന്നത്. ജാരവൃത്തി എന്ന വാക്ക് മിക്കപ്പോഴും സ്ത്രീയുടെ വിവാഹേതരബന്ധം കുറിക്കാൻ ആണ്‌ ഉപയോഗിക്കുക. ജാരൻ എന്നത് അന്യപുരുഷനെ കുറിക്കാൻ ഉപയോഗിക്കുന്ന വാക്കാണ്. അതിനാൽ വിവാഹേതരബന്ധം എന്ന വാക്കാണ് ഇന്ന് കൂടുതലായി ഉപയോഗിച്ച് കാണുന്നത്. സ്ത്രീയുടെ വിവാഹേതരബന്ധത്തെ മിക്ക മതങ്ങളും പുരുഷാധിപത്യ സമൂഹങ്ങളും തിന്മയായി പരിചയപ്പെടുത്തുന്നത് കാണാം. എന്നാൽ പൊതുവേ പുരുഷന്മാർക്ക് സാമൂഹികമായ ഇത്തരം നിയന്ത്രണങ്ങൾ കുറവാണ്. സദാചാരവും, മതപരവുമായ വിശ്വാസങ്ങൾ കണക്കിലെടുത്ത് പല രാജ്യങ്ങളിലും വിവാഹേതരബന്ധത്തെ ക്രിമിനൽ കുറ്റമായും കണക്കാക്കുന്നുണ്ട്, പ്രത്യേകിച്ചും മതനിയമങ്ങൾ അടിസ്ഥാനമാക്കിയ രാഷ്ട്രങ്ങളിൽ. 

വിവാഹേതരബന്ധം സംബന്ധിച്ച് പല സമൂഹത്തിലും നിയമങ്ങൾക്കും കീഴ്വഴക്കങ്ങൾക്കും വ്യത്യാസമുണ്ട്. ഇന്ത്യൻ നിയമങ്ങൾ അനുസരിച്ച് ഉഭയസമ്മതത്തോടുകൂടി പ്രതിഫലമില്ലാതെ പ്രായപൂർത്തിയായ വ്യക്തികൾ തമ്മിൽ നടത്തുന്ന ലൈംഗികബന്ധങ്ങൾ കുറ്റകൃത്യമല്ല. നേരത്തേ, ഒരു സ്ത്രീ മറ്റൊരാളുടെ ഭാര്യയാണെന്നറിഞ്ഞു കൊണ്ടോ, അല്ലെങ്കിൽ അപ്രകാരം വിശ്വസിക്കുവാൻ ഉതകുന്ന കാരണങ്ങൾ ഉള്ളപ്പോഴോ, ആ സ്ത്രീയുടെ ഭർത്താവിന്റെ സമ്മതമില്ലാതെ, ബലാൽസംഗമാകാത്ത ലൈംഗികവേഴ്ച നടത്തുന്ന പുരുഷൻ ഇന്ത്യൻ ശിക്ഷാ നിയമം 497 -ാം വകുപ്പ് പ്രകാരം അഞ്ച് വർഷം വരെ തടവോ പിഴയോ അല്ലെങ്കിൽ രണ്ടും കൂടിയോ ഉള്ള ശിക്ഷക്കോ അർഹനാണ് എന്ന നിയമം ഉണ്ടായിരുന്നു. ഇന്ത്യൻ ശിക്ഷാ നിയമത്തിലെ ഈ വകുപ്പ് ഭരണഘടനാവിരുദ്ധം ആയതിനാൽ ഇന്ത്യൻ സുപ്രീം കോടതിയുടെ ഭരണഘടനാ ബഞ്ച് 2018 സെപ്റ്റംബർ 27 ന് റദ്ദാക്കി. ഈ വകുപ്പിൽ തുല്യപങ്കാളിയായ സ്ത്രീയെ ഇക്കാര്യത്തിൽ ശിക്ഷിക്കാൻ വ്യവസ്ഥ ചെയ്തിട്ടില്ലായിരുന്നു. മാത്രമല്ല ഭാര്യക്ക് ഭർത്താവിന്റെ വിവാഹേതരബന്ധത്തിന് എതിരെ നിയമനടപടി സ്വീകരിക്കാൻ വ്യക്തമായ വ്യവസ്ഥയും ഇല്ലായിരുന്നു. ഇത് സ്ത്രീയുടെ തുല്യപദവിയെ ചോദ്യം ചെയ്യുന്ന ഒരു കാലഹരണപ്പെട്ട നിയമമായി കോടതി വിലയിരുത്തി. ആയതിനാൽ ലിംഗനീതിയുടെ അടിസ്ഥാനത്തിൽ സുപ്രീം കോടതി ഈ നിയമം ഭേദഗതി ചെയ്തു. വിവാഹേതരബന്ധം വിവാഹബന്ധം തകർന്നതിന്റെ സൂചന അല്ലേയെന്ന് കോടതി ചോദിച്ചു, അതിനാൽ പങ്കാളിക്ക് ഇത്തരം ബന്ധം ഉണ്ടെന്ന് തെളിഞ്ഞാൽ വിവാഹമോചനം തേടാൻ മതിയായ കാരണമാണെന്ന് കോടതി വ്യക്തമാക്കി. 

ചില രാജ്യങ്ങളിൽ ഇതിനെ സിവിൽകുറ്റമായി കണക്കാക്കാറുണ്ട്. വിവാഹമോചനത്തിന് മിക്ക നിയമ വ്യവസ്ഥയിലും പ്രധാന കാരണമായി വിവാഹേതരബന്ധം പരിഗണിക്കുന്നു. ഇന്ത്യയിലും വിവാഹമോചനത്തിന് വിവാഹേതരബന്ധം പ്രധാന കാരണമായി പരിഗണിക്കുന്നത് നിലനിർത്തിയിട്ടുണ്ട്. ലൈംഗികത പ്രായപൂർത്തിയായ പൗരന്റെ സ്വകാര്യതയായോ മൗലികാവകാശമായോ അംഗീകരിച്ചിട്ടുള്ള രാജ്യങ്ങളിൽ പരസ്പര സമ്മതപ്രകാരമുള്ള ബന്ധങ്ങൾ കുറ്റകരമല്ല. 

വിവാഹേതരബന്ധത്തിന് പല കാരണങ്ങൾ ഉണ്ട്. മനുഷ്യർ ജനതികപരമായി പോളിഗാമസ് ആണെന്നും ഒരു പങ്കാളിയിൽ തൃപ്‌തരാകുന്നവർ അല്ലെന്നും വിലയിരുത്തപ്പെടുന്നു. ഇതാണ് വിവാഹേതര ബന്ധത്തിന്റെ പ്രധാന കാരണമായി പറയപ്പെടുന്നത്. മാത്രമല്ല, വിവാഹബന്ധത്തോടുള്ള താല്പര്യക്കുറവ്‌, ഭാര്യയോടോ ഭർത്താവിനോടോ ഉള്ള വെറുപ്പ്, ദാമ്പത്യപ്രശ്നങ്ങൾ, സ്നേഹക്കുറവ്‌, മാനസിക പൊരുത്തമില്ലായ്മ എന്നിവ ഇതിന്റെ കാരണമായി വ്യാഖ്യാനിക്കപ്പെടുന്നു. കൂടാതെ സാമ്പത്തിക പ്രശ്നങ്ങൾ, പങ്കാളിയുടെ ലൈംഗികശേഷിക്കുറവ്, ലൈംഗികതയിലെ ആവർത്തനവിരസത എന്നിവയും ഇതിന്റെ കാരണമായി ചൂണ്ടിക്കാണിക്കപ്പെടുന്നു. ചിലതരം മാനസിക പ്രശ്നങ്ങൾ ഉള്ളവരും അനേകം ബന്ധങ്ങളിൽ ഏർപ്പെടാറുള്ളതായി വിദഗ്‌ദർ സാക്ഷ്യപ്പെടുത്തുന്നു. 

വിവാഹേതരബന്ധത്തെ വ്യഭിചാരം എന്നും വിശേഷിപ്പിക്കാറുണ്ട്. ഇതൊരു നീചമായ പദമായാണ് മിക്ക മതങ്ങളും പ്രത്യേകിച്ച് സെമിറ്റിക്ക് മതങ്ങൾ ഉപയോഗിച്ചിരുന്നത്. വ്യഭിചാരം എന്നതിനെ ലൈംഗികത്തൊഴിലുമായി ബന്ധപ്പെടുത്തി പറയുക സാധാരണമാണ്. ആൺ ലൈംഗികത്തൊഴിലാളിയെ ഇംഗ്ലീഷിൽ ജിഗൊളോ(gigolo) എന്ന് വിളിക്കാറുണ്ട്. എന്നാൽ ലൈംഗികത്തൊഴിൽ ഒരു വിവാഹേതര ബന്ധമായി കണക്കാക്കപ്പെടുന്നില്ല. പണത്തിന് വേണ്ടി ലൈംഗിക സേവനങ്ങൾ നൽകുന്ന ലൈംഗികത്തൊഴിലാളിയും വിവാഹേതര ബന്ധത്തിൽ ഏർപ്പെടുന്ന വ്യക്തിയും തമ്മിൽ വ്യത്യാസപ്പെട്ടിരിക്കുന്നു.

വേശ്യ


</doc>
<doc id="152930" url="https://ml.wikipedia.org/wiki?curid=152930" title="സോൾട്ട് ആന്റ് പെപ്പർ">
സോൾട്ട് ആന്റ് പെപ്പർ

ആശിഖ് അബു സംവിധാനം ചെയ്ത്. ആസിഫ് അലി, ലാൽ, ശ്വേത മേനോൻ, മൈഥിലി എന്നിവർ കേന്ദ്രകഥാപാത്രങ്ങളെ അവതരിപ്പിച്ച് 2011-ൽ പുറത്തിറങ്ങിയ മലയാളചലച്ചിത്രമാണ് സോൾട്ട് ആന്റ് പെപ്പർ. 2011-ലെ മികച്ച ജനപ്രിയ ചിത്രത്തിനുള്ള കേരളസംസ്ഥാന പുരസ്കാരം ഈ ചിത്രത്തിനു ലഭിച്ചു.

മലയാളം റോക്ക് ബാൻഡായ അവിയൽ ഈ പടത്തിനു വേണ്ടി 'ആനക്കള്ളൻ' എന്നൊരു ഗാനം ചെയ്തിട്ടുണ്ട്.ട്രാഫിക്ക് എന്ന ചിത്രത്തിലൂടെ അരങ്ങേറ്റം കുറിച്ച ഷൈജു ഖാലിദാണ് ഇതിന്റേയും ഛായാഗ്രാഹണം നിർവ്വഹിച്ചിരിക്കുന്നത്. സോൾട്ട് ആന്റ് പെപ്പർ 2011 ജൂലൈ 8ന് പ്രദർശനത്തിനെത്തി.


റഫീക്ക് അഹമ്മദിന്റെയും സന്തോഷ് വർമ്മയുടെയും വരികൾക്ക് ബിജിബാലും അവിയൽ ബാൻഡും സംഗീതം പകർന്നിരിക്കുന്നു. നാല് ഗാനങ്ങളാണ് ചിത്രത്തിലുള്ളത്.



</doc>
<doc id="152932" url="https://ml.wikipedia.org/wiki?curid=152932" title="വിവാഹമോചനം ഇസ്ലാമിൽ">
വിവാഹമോചനം ഇസ്ലാമിൽ

വിവാഹബന്ധം അഥവാ നിക്കാഹ് വേർപ്പെടുത്തുന്നതിന് ഇസ്‌ലാമിക ശരീഅത്തിൽ ഉള്ള വ്യവസ്ഥയാണ് ത്വലാഖ് (). ഭാര്യാഭർത്താക്കന്മാർ ഒത്തുജീവിക്കാനുള്ള കരാറായാണ് ഇസ്‌ലാം വിവാഹത്തെ കാണുന്നത്. എന്നാൽ അനിവാര്യ ഘട്ടങ്ങളിൽ മനസ്സിണക്കമില്ലാത്തവർക്ക് പരസ്പരം വേർപിരിയാൻ ഇസ്‌ലാം അനുവാദം നൽകുന്നു.

ഇസ്‌ലാമിൽ വിവാഹം പവിത്രമായ ഒരു സംവിധാനമാണ്. വിവാഹ ഉടമ്പടിയെ ഖുർആൻ വിശേഷിപ്പിക്കുന്നത് സുദൃഢമായ കരാർ എന്നാണ്. ""സ്ത്രീകൾ നിങ്ങളിൽനിന്ന് ബലിഷ്ഠമായ കരാറാണ് വാങ്ങിയിരിക്കുന്നത്(ഖുർആൻ: 4: 21)." മനുഷ്യൻ പാലിക്കാൻ ഏറ്റവുമേറെ കടപ്പെട്ട ഉടമ്പടിയും അതുതന്നെ." പ്രവാചകൻ പറയുന്നു: ""സ്ത്രീ പുരുഷബന്ധം നിയമവിധേയമാക്കാൻ നിങ്ങൾ ചെയ്ത കരാറാണ് ഉടമ്പടികളിൽ നിറവേറ്റാൻ ഏറ്റം ബാധ്യസ്ഥമായത്"" ഭാര്യ ഭർത്താവ് എന്നതിന് പകരം ഇണ അഥവാ സൗജ് എന്ന് ദമ്പതികളെ അഭിസംബോധന ചെയ്യാൻ ഖുർആൻ ഉപയോഗിക്കുന്നതെന്ന് കാണാം.

നിസ്സാര പ്രശ്‌നങ്ങളുടെ പേരിൽ ഇന്ന് നടക്കുന്ന വിവാഹമോചനങ്ങൾ ഇസ്ലാമികമല്ല. ഒറ്റയടിക്ക് ഭാര്യയെ ഉപേക്ഷിക്കാനും ഇസ്‌ലാമികമായി സാധ്യമല്ല. വിവിധ ഘട്ടങ്ങളിലൂടെ രഞ്ജിപ്പിന്റെ വഴികൾ തേടി മോചനമല്ലാതെ യാതൊരു പരിഹാരവും മുമ്പിലില്ലെന്ന ഘട്ടമെത്തുമ്പോൾ മാത്രമാണ് അതനുവദിച്ചത്. ഖുർആൻ വിവരിക്കുന്നു:-

ഉപദേശമോ മനശ്ശാസ്ത്രപരമായ മറ്റു സമീപനങ്ങളോ അനുരഞ്ജനശ്രമോ ഒന്നും വിജയിക്കാതെ വരുകയാണെങ്കിൽ, യാതൊരു നിലക്കും ഒരുമിച്ച് മുന്നോട്ട് പോവാൻ സാധ്യമല്ലെന്ന അവസ്ഥ വരുകയും ചെയ്യുമ്പോൾ മാത്രമാണ് വിവാഹമോചനം അനുവദിച്ചത്. അപ്പോഴുള്ള ആ അനുവാദം പോലും ദൈവത്തിന് ഏറ്റവും വെറുക്കപ്പെട്ട കാര്യമാണെന്നാണ് പ്രവാചകൻ പറഞ്ഞത്.

പ്രവാചകൻ പറയുന്നു: 
അലി പറയുന്നു:



</doc>
<doc id="152957" url="https://ml.wikipedia.org/wiki?curid=152957" title="ഗൂഗിൾ+">
ഗൂഗിൾ+

ഗൂഗിൾ കോർപ്പറേഷന്റെ ഒരു സോഷ്യൽ നെറ്റ്‌വർക്കിംഗ് സർവ്വീസാണ് ഗൂഗിൾ+. 2011 ജൂൺ 28-നു് ആരംഭിച്ച ഈ സർവ്വീസ് ആദ്യം പരീക്ഷണ ഘട്ടത്തിലായതിനാൽ ക്ഷണിക്കപ്പെട്ടവർക്കു മാത്രമായി പരിമിതപ്പെടുത്തിയിരുന്നു. 18 വയസ്സിനു മുകളിൽ പ്രായമുള്ള അംഗങ്ങൾക്ക് പുതിയ ഉപയോക്താക്കളെ ക്ഷണിക്കുന്നതിനു സൗകര്യങ്ങൾ ഉണ്ടായിരുന്നെങ്കിലും അമിതമായ ഉപയോക്താക്കളുടെ എണ്ണം മൂലം ആ സൗകര്യം ഒരു ദിവസത്തിനകം നിർത്തി വെച്ചു. തുടർന്ന് 2011 സെപ്റ്റംബർ 21 മുതൽ എല്ലാവർക്കും അംഗത്വം എടുക്കാവുന്ന വിധത്തിൽ ഗൂഗിൾ+ അതിന്റെ സേവനം ആരംഭിച്ചു.




</doc>
<doc id="152964" url="https://ml.wikipedia.org/wiki?curid=152964" title="ജിംഖാന">
ജിംഖാന

കായിക മത്സരങ്ങൾ നടത്തുവാനുള്ള ഒരു കേന്ദ്രമാണ് ജിംഖാന (ഇംഗ്ലീഷ്: Gymkhana, ഹിന്ദി: जिमख़ाना). ഇന്ത്യയിൽ ജിംഖാനകൾ ജിംനേഷ്യങ്ങളുടെ ഒരു തനതു രൂപമായിരുന്നു. ഇന്ത്യൻ ഉപഭൂഖണ്ഡത്തിലും മറ്റ് ഏഷ്യൻ രാജ്യങ്ങളായ മലേഷ്യ, തായ്‌ലാന്റ്, സിംഗപ്പൂർ തുടങ്ങിയ രാജ്യങ്ങളിലും സാമൂഹിക-കായിക കൂട്ടായ്മകളെ ജിംഖാനകൾ എന്നു പരാമർശിക്കാറുണ്ട്. 

'പന്ത് ' എന്നർത്ഥമുള്ള "ജെണ്ട്" എന്ന ഹിന്ദി പദവും 'ഇടം', 'വീട്' തുടങ്ങിയ അർത്ഥങ്ങളുള്ള "ഖാനാ" എന്ന പേർഷ്യൻ പദവും ചേർന്നാണ് "ജിംഖാന" എന്ന പദം രൂപപ്പെട്ടത്.

ചില രാജ്യങ്ങളിൽ കുതിരപ്പന്തയങ്ങളും കുതിരപ്പുറത്തുള്ള മറ്റ് മത്സരങ്ങളും പ്രദർശിപ്പിക്കുന്ന പരിപാടികളെയും വേഗതയും സമയവും പ്രധാന ഘടനങ്ങളായ ഒരു തരം മോട്ടോർവാഹന വിനോദമൽസരങ്ങളെയും ജിംഖാനകൾ എന്ന് അറിയപ്പെടുന്നു. 


</doc>
<doc id="152992" url="https://ml.wikipedia.org/wiki?curid=152992" title="അനസ്തേഷ്യസ്">
അനസ്തേഷ്യസ്

അനസ്തേഷ്യസ് ഒരു ബൈസാന്തിയൻ ചക്രവർത്തിയായിരുന്നു. ഒരു കൊട്ടാര ഉദ്യോഗസ്ഥനായിരുന്ന അനസ്തേഷ്യസിനെ, സീനോ ചക്രവർത്തിയുടെ വിധവ (അരിയാഡ്നെ) വിവാഹം കഴിക്കുകയും 491-ൽ ചക്രവർത്തിയായി തെരഞ്ഞെടുക്കുകയും ചെയ്തു. അനസ്തേഷ്യസ്, സീനോയുടെ അനുചരൻമാരെ അമർച്ചചെയ്ത് തലസ്ഥാനത്തുനിന്നു ബഹിഷ്കരിക്കുകയും മറ്റു പ്രദേശങ്ങളിൽ കുടിപാർപ്പിക്കുകയും ചെയ്തു. ഇദ്ദേഹം പേർഷ്യയുമായി യുദ്ധം ചെയ്തെങ്കിലും ഒടുവിൽ അവരുമായി സന്ധിയിൽ ഏർപ്പെടുകയാണുണ്ടായത്. ബാൾക്കൻ പ്രദേശങ്ങളിലെ വിവിധ ജനവിഭാഗങ്ങളുടെ ആക്രമണത്തിൽ നിന്ന് തലസ്ഥാന നഗരിയായ കോൺസ്റ്റാന്റിനോപ്പിളിനെ സംരക്ഷിക്കുന്നതിനായി ഇദ്ദേഹം അവിടെ വലിയ കോട്ട (Anastasaian Wall) പണികഴിപ്പിച്ചു. ചക്രവർത്തി ക്രൈസ്തവ സഭയിലെ ഏകസ്വഭാവവാദികളുടെ (Monophysite) പക്ഷക്കാരനായിരുന്നു. തന്മൂലം സിറിയ, ഈജിപ്റ്റ് മുതലായ പ്രദേശങ്ങളിൽ ചക്രവർത്തിക്കു സ്വാധീനം വർധിച്ചെങ്കിലും മറ്റു ഭാഗങ്ങളിൽ കടുത്ത എതിർപ്പ് നേരിടേണ്ടതായിവന്നു. സാമ്രാജ്യത്തിന്റെ ധനശേഷി വർധിപ്പിക്കുന്നതിൽ അനസ്തേഷ്യസ് വിജയം കൈവരിച്ചു. 518 ജൂലൈ 9-ന് നിര്യാതനായി.


</doc>
<doc id="152995" url="https://ml.wikipedia.org/wiki?curid=152995" title="അനസ്തേഷ്യസ് II">
അനസ്തേഷ്യസ് II

ഒരു ബൈസാന്തിയൻ ചക്രവർത്തിയായിരുന്നു അനസ്തേഷ്യസ് II. യഥാർഥനാമം "അർത്തേമിയസ്" എന്നായിരുന്നു. രണ്ടുകൊല്ലം (713-715) മാത്രമേ ഇദ്ദേഹം രാജ്യം ഭരിച്ചുള്ളു. ഫിലിപ്പിക്കസ് സ്ഥാനഭ്രഷ്ടനാക്കപ്പെട്ടതിനുശേഷം അദ്ദേഹത്തിന്റെ കാര്യദർശിയായിരുന്ന അർത്തേമിയസ്, അനസ്തേഷ്യസ് 11 എന്ന പേരിൽ ചക്രവർത്തിയായി. അറബികൾക്കെതിരായി യുദ്ധം ചെയ്തു. ഓപ്സിഷ്യൻ പ്രവിശ്യയിലെ പട്ടാള കലാപത്തെത്തുടർന്ന് തിയഡോഷ്യസ് ചക്രവർത്തിയായി. അദ്ദേഹം ആറുമാസത്തെ ആക്രമണത്തിനുശേഷം കോൺസ്റ്റാന്റിനോപ്പിൾ കീഴടക്കി. തുടർന്ന് അനസ്തേഷ്യസ് നിക്കിയ(Nicaea)യിലേക്ക് ഓടിപ്പോയി. പിന്നീടു ഇദ്ദേഹം തിയഡോഷ്യസിനു കീഴടങ്ങി. സന്ന്യാസം സ്വീകരിച്ച അനസ്തേഷ്യസ്, തിയഡോഷ്യസിന്റെ അനന്തരഗാമിയായ ലിയോ 111-ന്റെ കാലത്ത് (720), തനിക്കു നഷ്ടപ്പെട്ട സിംഹാസനം വീണ്ടെടുക്കാൻ ഒരു ശ്രമം നടത്തി. ഇതിൽ പരാജിതനായ അനസ്തേഷ്യസ് വധിക്കപ്പെട്ടു (721).


</doc>
<doc id="152996" url="https://ml.wikipedia.org/wiki?curid=152996" title="അനാകിം">
അനാകിം

യഹൂദന്മാർക്കു മുൻപ് പാലസ്തീനിൽ വസിച്ചിരുന്ന ഒരു ജനവർഗമായിരുന്നു അനാകിം. പർവതനിവാസികളായ ഇവർ ഹെബ്രോൻ, ബ്യൂഡോ എന്നീ പ്രദേശങ്ങളിൽ ആധിപത്യം സ്ഥാപിച്ചിരുന്നു. യോശുവ അക്കാലത്ത് അനാക്യരെ സംഹരിച്ചുവെന്നും "അവരുടെ പട്ടണങ്ങളോടുകൂടെ യോശുവ അവരെ നിർമൂലമാക്കി" എന്നും "യിസ്രായേൽ മക്കളുടെ ദേശത്തെങ്ങും ഒരു അനാക്യനും ശേഷിച്ചിരുന്നില്ല" എന്നും ബൈബിൾ-പഴയനിയമത്തിൽ പ്രസ്താവിച്ചിട്ടുണ്ട് (യോശുവ തക. 2122). ഗസ്സാ, ഗത്ത്, അസ്ദോദ് എന്നിവിടങ്ങളിൽ ഇവരുടെ പിൻതുടർച്ചക്കാരുണ്ട്.

കാലേബ് അനാകിന്റെ പുത്രന്മാരായ ശേശായി, അഹീമാൻ, തല്മായീ എന്നീ മൂന്നു അനാക്യരെ അർബയുടെ പട്ടണമായ ഹെബ്രോണിൽ നിന്നു തുരത്തിയെന്ന് യോശുവയുടെ പുസ്തകത്തിൽ പറയുന്നു (യോശുവ XV. 14). ആവർത്തന പുസ്തകത്തിലും (1. 28, IX 2), യോശുവയിലും (XIV. 15, XX1. 11), ന്യായാധിപന്മാരിലും (ക1 26), സംഖ്യാപുസ്തകത്തിലും (X111-22, 28, 33) അനാക്യരെപ്പറ്റി സൂചനകളുണ്ട്.


</doc>
<doc id="152999" url="https://ml.wikipedia.org/wiki?curid=152999" title="അനാക്രിയൺ">
അനാക്രിയൺ

ബി.സി. 570 - 480 കാലഘട്ടത്തിൽ ജീവിച്ചിരുന്ന ഒരു യവനകവിയായിരുന്നു അനാക്രിയൺ. അയോണിയയിൽ തിയോസ് എന്ന സ്ഥലത്തു ജനിച്ചു. ബി.സി. 545-ആമാണ്ടോടടുപ്പിച്ചു പേർഷ്യക്കാർ അയോണിയ ആക്രമിച്ചപ്പോൾ ത്രേസിൽ കുടിയേറി. പോളിക്രെറ്റീസിന്റെ ക്ഷണപ്രകാരം സാമോസിലേക്കു പോയി. പോളിക്രെറ്റീസ് വധിക്കപ്പെട്ടതോടെ 521-ആമാണ്ട് ആഥൻസിൽ ഹിപ്പാർക്കസിന്റെ കൊട്ടാരത്തിലേക്കു താമസം മാറ്റി. 514 വരെ അവിടെയും, അതിനുശേഷം എക്കിക്രാറ്റിഡാസിന്റെ രക്ഷാധികാരത്തിൽ തെസലിയിലും കഴിഞ്ഞു.

അഥീനിയൻമാർ ഇദ്ദേഹത്തെ അത്യന്തം ബഹുമാനിച്ചിരുന്നു. പെരിക്ലിസിന്റെ പിതാവായ സാന്തിപ്പാസിന്റെ പ്രതിമയ്ക്കടുത്ത് ഇദ്ദേഹത്തിന്റെ ഒരു പ്രതിമ അവർ സ്ഥാപിച്ചു. അനാക്രിയൺ മദ്യാസക്തനും സ്ത്രീലമ്പടനുമായിരുന്നുവെന്നാണ് ഐതിഹ്യം. മദ്യത്തേയും പ്രേമത്തേയും പ്രകീർത്തിക്കുന്ന അനേകം ഭാവഗീതങ്ങൾ ഇദ്ദേഹം എഴുതിയിട്ടുണ്ട്. ഇത്തരം കവിതകൾ ഉൾക്കൊള്ളുന്ന 5 ഗ്രന്ഥങ്ങൾ അലക്സാണ്ഡ്രിയയിൽ ഉണ്ടായിരുന്നുവെന്നു പറയപ്പെടുന്നു. എന്നാൽ അവയുടെ ഏതാനും ഭാഗങ്ങൾ മാത്രമേ ഇപ്പോൾ അവശേഷിച്ചിട്ടുള്ളു. സരളമനോഹരമാണ് അനാക്രിയണിന്റെ കാവ്യശൈലി. പിൽക്കാല കവികൾ പലരും ഇദ്ദേഹത്തെ അനുകരിക്കാൻ ശ്രമിച്ചിട്ടുണ്ട്. അനാക്രിയൺ കവിതകളുടെ സ്വാധീനം റോമൻ കവിയായ ഹോരറസിന്റെ (ബി.സി. 65-8) കൃതികളിൽ കാണാം.


</doc>
<doc id="153002" url="https://ml.wikipedia.org/wiki?curid=153002" title="സാംസ്കാരിക ഉപകരണങ്ങൾ">
സാംസ്കാരിക ഉപകരണങ്ങൾ

മനുഷ്യവർഗം സാംസ്കാരിക വികസനത്തിന്റെ ഭാഗമായി രണ്ടുതരം ഉപകരണങ്ങൾ നിർമിച്ചിട്ടുണ്ടെന്ന് ലവ് വിഗോട്സ്കി അഭിപ്രായപ്പെട്ടിട്ടുണ്ട്. കല്ലും വടിയും തൊട്ട് ഇന്നോളമുണ്ടായിട്ടുള്ള ഭൗതികവും സാങ്കേതികവുമായ ഉപകരണങ്ങളാണ് ഇതിലൊരു വിഭാഗം. ഇവയെ ഭൗതിക ഉപകരണങ്ങളെന്ന് വിളിക്കാം. രണ്ടാമത്തേത് പല വിധത്തിലുള്ള മാനസിക ഉപകരണങ്ങളാണ്. ഭാഷ, എണ്ണൽ സമ്പ്രദായങ്ങൾ, ബീജഗണിതം പോലുള്ള മറ്റു ചിഹ്നസമ്പ്രദായങ്ങൾ, രേഖാചിത്രങ്ങൾ, മാപ്പിലുപയോഗിക്കുന്ന ചിഹ്നങ്ങൾ, രസതന്ത്രത്തിലെ സൂത്രവാക്യങ്ങൾ എന്നിങ്ങനെയുള്ളവയെല്ലാം മാനസിക ഉപകരണങ്ങൾക്ക് ഉദാഹരണങ്ങളാണ്.

ഇപ്പറഞ്ഞ രണ്ടുതരം സാംസ്കാരിക ഉപകരണങ്ങളും മനുഷ്യനു മാത്രമാണ് നിർമ്മിക്കാനായിട്ടുള്ളത്. ഇവയാകട്ടെ ഒരു തലമുറയിൽ നിന്ന് അടുത്തതിലേക്ക് വിനിമയംചെയ്യപ്പെടുന്നത് ജീവശാസ്ത്രപരമായല്ല. മറിച്ച്, സാംസ്കാരിക ജീവിതത്തിന്റെ ഭാഗമായാണ്. അതുകൊണ്ടാണ് ഇവയെ സാംസ്കാരിക ഉപകരണങ്ങളെന്ന് വിഗോട്സ്കി വിശേഷിപ്പിച്ചത്. മനുഷ്യൻ ഈ ലോകത്തെ മാറ്റിമറിച്ചത് ഇവയുടെ ഉപയോഗത്തിലൂടെയാണെന്നു പറഞ്ഞാൽ തെറ്റില്ല.

പഠിതാവ് കൂടുതൽ അറിവുള്ളവരുടെ സഹായത്തോടെ, മെച്ചപ്പെട്ട സാംസ്കാരിക ഉപകരണങ്ങൾ ഉപയോഗിച്ച് ചുറ്റുപാടിൽ ഇടപെടുമ്പോഴാണ് പലതരം ആശയങ്ങളും ധാരണകളും മനോഭാവങ്ങളും ആ പഠിതാവിൽ രൂപപ്പെടുന്നത്. മനുഷ്യൻ ഭൗതിക ഉപകരണങ്ങൾ ഉപയോഗിച്ച് പ്രകൃതിയെ മാറ്റുമ്പോൾ മാനസിക ഉപകരണങ്ങൾ അകമേ പ്രവർത്തിച്ച് മാനസികഘടനയിൽ പല മാറ്റങ്ങളും സംഭവിക്കുന്നു. ഈ പ്രക്രിയയാണ് വാസ്തവത്തിൽ പഠനം.
ഏറ്റവും മെച്ചപ്പെട്ട ഭൗതിക ഉപകരണങ്ങളും മാനസിക ഉപകരണങ്ങളും ഫലപ്രദമായി ഉപയോഗിക്കാൻ കഴിയുന്ന പഠിതാവിന് നന്നായി പഠിക്കാൻ സാധിക്കുന്നു. ഇവ വേണ്ടത്ര ഉപയോഗിക്കാനാവാത്ത പഠിതാവ് പഠനത്തിൽ പിന്നോട്ടു പോവുകയും ചെയ്യുന്നു. ആകയാൽ എല്ലാ കുട്ടികൾക്കും മെച്ചപ്പെട്ട സാംസ്കാരിക ഉപകരണങ്ങൾ എങ്ങനെ ലഭ്യമാക്കാം എന്നതിലാണ് എല്ലാവരുടെയും ക്ഷേമത്തിൽ താത്പര്യമുള്ള ഭരണാധികാരികൾ ശ്രദ്ധിക്കേണ്ടത്. ഇതിനു വേണ്ടിയുള്ള ഒരു സംവിധാനമായാണ് പൊതുവിദ്യാലയങ്ങളെ കാണേണ്ടത്.

അവലംബം

</doc>
<doc id="153004" url="https://ml.wikipedia.org/wiki?curid=153004" title="ശീഘ്രസ്ഖലനം">
ശീഘ്രസ്ഖലനം

ലൈംഗികബന്ധത്തിൽ ഏർപ്പെടുമ്പോൾ, രതിമൂർച്ഛയിൽ എത്തുന്നതിനു വളരെമുമ്പ് തന്നെ നിയന്ത്രിക്കുവാനാവാതെ സ്ഖലനം സംഭവിക്കുന്ന അവസ്ഥയാണ് "ശീഘ്രസ്ഖലനം ( Premature ejaculation)". വളരെ ചെറിയ ലൈംഗികോദ്ദീപനം പോലും ഇതിന് വഴിതെളിച്ചേക്കാം. ഇതൊരു രോഗമാണെന്ന തെറ്റിദ്ധാരണ നിലനിൽക്കുന്നുണ്ട്. തുടർച്ചയായി ശീഘ്രസ്ഖലനം സംഭവിക്കുന്നവരിൽ ഇതൊരു ലൈഗികശേഷിക്കുറവാണെന്ന തെറ്റിദ്ധാരണ ഉണ്ടാവുകയും, പങ്കാളിയെ തൃപ്തിപ്പെടുത്താൻ സാധിക്കാത്തതിൽ കുറ്റബോധം ഉടലെടുക്കുകയും ചെയ്യുന്ന പക്ഷം ഇത് രോഗാവസ്ഥയായി മാറിയേക്കാം. 

പുരുഷനെ സംബന്ധിച്ച് രതിമൂർച്ഛയോടൊപ്പമാണ് സ്ഖലനം സംഭവിക്കുന്നു എന്നതുകൊണ്ട് ശീഘ്രസ്ഖലനം ഒരു പ്രശ്നമാകുന്നത് പലപ്പോഴും പങ്കാളിക്കാണ്. വ്യക്തികൾ തമ്മിൽ രതിമൂർച്ഛയ്ക്ക് ആവശ്യമായി വരുന്ന സമയത്തിൽ വ്യത്യാസമുണ്ടാവാം. വളരെ ചെറിയ ഉദ്ദീപനങ്ങൾകൊണ്ട് സ്ഖലനം സംഭവിക്കുന്നെങ്കിൽ മാത്രമേ രതിമൂർച്ഛ ഒരു പ്രശ്നമായി പരിഗണിക്കേണ്ടതുള്ളൂ. എല്ലാ വ്യക്തികളിലും ചില സന്ദർഭങ്ങളിൽ ശീഘ്രസ്ഖലനം സംഭവിച്ചേക്കാം. ഉദാഹരണമായി വിവാഹജീവിതത്തിലെ ആദ്യനാളുകളിൽ ശീഘ്രസ്ഖലനം ഉണ്ടാവുക തികച്ചും സ്വാഭാവികമാണ്. ചില പുരുഷന്മാരിൽ പരിചയക്കുറവ്, ഉത്കണ്ഠ (anxiety), ഭയം, കുറ്റബോധം എന്നിവ മൂലവും ഇത് സംഭവിക്കാം. 

സ്വയംഭോഗം (mastarbation) ചെയ്യാത്ത അവിവാഹിതർക്ക് ചിലപ്പോൾ ചെറിയ ഉത്തേജനം പോലും ശുക്ല വിസർജ്ജനത്തിനു കാരണമായേക്കാം. ഇതൊന്നും ശീഘ്രസ്ഖലനമായി കണക്കാക്കിക്കൂടാ. ഒരാള്ക്ക് ലൈംഗികബന്ധത്തിലേർപ്പെട്ട് ഇത്ര സമയത്തിനകം ശുക്ല വിസർജനം ഉണ്ടായാൽ അത് ശീഘ്രസ്ഖലനമാണ് എന്ന് ഒരു കണക്ക് ഉണ്ടാക്കുക വയ്യ. ലൈംഗികബന്ധത്തിൽ ഏർപ്പെടുമ്പോൾ രണ്ടു പേർക്കും ഒരേ സമയത്തോ, സ്ത്രീക്ക് ആദ്യമോ രതിമൂർച്ഛ ഉണ്ടാകുന്നതാണ് അഭികാമ്യം. പങ്കാളിക്ക് മുൻപ് രതിമൂർച്ഛ ഉണ്ടാകുന്നത് പുരുഷന് ഒരു വലിയ അളവുവരെ നിയന്ത്രിക്കാവുന്നതാണ്. ചിലരിൽ ഹോർമോൺ പ്രശ്നങ്ങൾ, മദ്യപാനം, പുകവലി തുടങ്ങിയ ലഹരി ഉപയോഗം, അരക്കെട്ടിലെ പേശികളുടെ ബലക്കുറവ്, നാഡീ വ്യവസ്ഥക്ക് (Nervous system) ഉണ്ടാകുന്ന തകരാറുകൾ എന്നിവയും ഈയൊരവസ്ഥയിലേക്ക് നയിച്ചേക്കാം. 

പൊതുവേ സ്ത്രീകളിലെ ലൈംഗിക വികാരം പതിയെ ഉണ്ടായി പതുക്കെ ഇല്ലാതാവുന്ന ഒന്നാണ്. ആവശ്യത്തിന് സമയം ആസ്വാദ്യമായ രതിപൂർവ്വലീലകളിലൂടെ (foreplay) പങ്കാളിയെ ഉത്തേജനത്തിന്റെ കൊടുമുടിയിൽ എത്തിച്ചശേഷം ലൈംഗികമായി ബന്ധപ്പെടുക, പുരുഷൻ അമിതമായി ഉത്തേജിതനാകാൻ അനുവദിക്കാതിരിക്കുക, ശുക്ലവിസർജനത്തിനു തൊട്ടുമുന്പായി ചിന്ത മറ്റു കാര്യങ്ങളിലേക്കു മാറ്റി വിടുക, സ്ഖലനത്തിനു മുന്പായി ലിംഗത്തിന്റെ ചുവടുഭാഗത്തു അമർത്തിപ്പിടിക്കുക, കെഗൽസ് വ്യായാമം (kegels exercise), വജ്രാസനം തുടങ്ങിയവ പരിശീലിക്കുക, ലഹരി ഉപേക്ഷിക്കുക തുടങ്ങിയവ ലളിതമായ പരിഹാരമാർഗ്ഗങ്ങളാണ്. തീർത്തും നിയന്ത്രിക്കാൻ സാധിക്കാത്തവർ ഒരു വിദഗ്ദ്ധ ഡോക്ടറുടെ സേവനം തേടുന്നത് അഭികാമ്യം ആയിരിക്കും. 



</doc>
<doc id="153005" url="https://ml.wikipedia.org/wiki?curid=153005" title="വി.എം. സുധീരൻ">
വി.എം. സുധീരൻ

ഇന്ത്യൻ നാഷണൽ കോൺഗ്രസ്സിന്റെ കേരളത്തിലെ പ്രമുഖ നേതാവും മുൻ ആരോഗ്യ മന്ത്രിയും കേരള നിയമസഭയുടെ മുൻ സ്പീക്കറുമാണ് വി.എം. സുധീരൻ. കേരളത്തിലെ കോൺഗ്രസ് നേതാക്കളിൽ സുതാര്യവും അഴിമതിരഹിതവുമായ രാഷ്ട്രീയ പ്രവർത്തനം പിന്തുടരുന്ന വ്യക്തികളിൽ ഒരാൾ എന്ന് സുധീരൻ വിശേഷിപ്പിക്കപ്പെടുന്നു. കെ.എസ്. യുവിലൂടെയാണ് സുധീരന്റെ രാഷ്ട്രീയ രംഗത്തേക്കുള്ള ചുവടുവെപ്പ്. 2014 മുതൽ 2017 മാർച്ച് 10 വരെ കെ. പി. സി. സി. പ്രസിഡന്റായിരുന്നു. 

തൃശൂർ ജില്ലയിൽ അന്തിക്കാട് പഞ്ചായത്തിൽ പടിയം എന്ന ഗ്രാമത്തിൽ വി.എസ്. മാമയുടേയും ഗിരിജയുടേയും മകനായി 1948 മെയ് 26 ന് ജനനം. 

1980 മുതൽ 1996 വരെ തൃശ്ശൂർ ജില്ലയിലെ മണലൂർ നിയമസഭാ മണ്ഡലത്തിൽ നിന്ന് കേരള നിയമസഭയിൽ അംഗമായിരുന്നു. 1985 മുതൽ 1987 വരെ നിയമസഭാ സ്പീക്കറായി പ്രവർത്തിച്ചു. ആന്റണി മന്ത്രിസഭയിൽ ആരോഗ്യ മന്ത്രിയായി സേവനം അനുഷ്ഠിച്ചിട്ടുണ്ട്. ആലപ്പുഴ ലോകസഭാ മണ്ഡലത്തിൽ നിന്നും നാലു തവണ ലോകസഭാംഗമായി തിരഞ്ഞെടുക്കപ്പെട്ടു. 2004 ലെ ലോകസഭാ തിരഞ്ഞെടുപ്പിൽ കെ.എസ്. മനോജിനോട് പരാജയപ്പെടുകയും ചെയ്തു.


ലതയാണ് ഭാര്യ. ഒരു മകളും മകനുമുണ്ട്.


</doc>
<doc id="153021" url="https://ml.wikipedia.org/wiki?curid=153021" title="കൊല്ലിമല">
കൊല്ലിമല

തമിഴ്‌നാടിന്റെ മധ്യഭാഗത്തായി നാമക്കൽ ജില്ലയിയിൽ സ്ഥിതി ചെയ്യുന്ന ഒരു പ്രദേശമാണ് കൊല്ലിമല (തമിഴ്: கொல்லி மலை) . വൻ‌മലകളാൽ ചുറ്റപ്പെട്ട ഈ പ്രദേശം കടൽ നിരപ്പിൽ നിന്നും ഏകദേശം 1300 മീറ്റർ ഉയരത്തിൽ സ്ഥിതിചെയ്യുന്നു. ഒരു വലിയ വനമേഖലയ്ക്കു നടുവിലാണ് ഈ പ്രദേശം. ഏകദേശം 280 km² വിസ്താരത്തിൽ പരന്നു കിടക്കുന്ന ഈ ഭൂപ്രദേശം ടൂറിസത്തിന് ഏറെ സാധ്യതകൾ ഉള്ളതാണെങ്കിലും ഇപ്പോഴും സഞ്ചാരികൾ അധികമായി എത്തിത്തുടങ്ങിയിട്ടില്ല. മരച്ചീനി, പൈനാപ്പിൾ, വാഴ മുതലായവ വാണിജ്യാടിസ്ഥാനത്തിൽ തന്നെ കൃഷിചെയ്തുവരുന്നു. വിവിധ ഇനത്തിൽ പെട്ട ധാരാളം പ്ലാവുകൾ ഇവിടെ ഉണ്ട്. അതുകൊണ്ടുതന്നെ നാമക്കൽ, സേലം മുതലായ സ്ഥലങ്ങളിലെ കമ്പോളങ്ങളിലേക്കുള്ള ചക്കകൾ ഇവിടെ നിന്നും വരുന്നതാണ്. ചിലയിടങ്ങലിൽ കാപ്പിയും കുരുമുളകും വൻതോതിൽ കൃഷിചെയ്തു വരുന്നുണ്ട്. വികസനം തീരെ ചെന്നെത്താത്ത സ്ഥലങ്ങളിൽ ഒന്നാണ് കൊല്ലിമല. ആകാശഗംഗ എന്നറിയപ്പെടുന്ന വലിയൊരു വെള്ളച്ചാട്ടം കൊല്ലിമലയുടെ ഭംഗി വർദ്ധിപ്പിക്കുന്നു. അറപ്പാലീശ്വരൻ ക്ഷേത്രം, കൊല്ലിപ്പാവൈ അമ്മൻ ക്ഷേത്രം, മുരുകന്റെ ക്ഷേത്രം എന്നിവ പ്രസിദ്ധങ്ങളാണ്. ചിലപ്പതികാരം, മണിമേഖല പോലുള്ള പഴയകാല കൃതികളിൽ കൊല്ലിമലയെ കുറിച്ച് പ്രതിപാദിച്ചിട്ടുണ്ട്. 

എഴുപതിലധികം വൻവളവുകളുള്ള ചെങ്കുത്തായ ഒരു ചുരം കയറിവേണം കൊല്ലിമല എന്ന സ്ഥലത്ത് എത്തിച്ചേരാൻ. സേലത്തു നിന്നും നാമക്കല്ലിൽ നിന്നും ബസ്സുകൾ ഉണ്ടെങ്കിലും പ്രായേണ സേലത്തുനിന്നും ബസ്സ് സർവീസ് കുറവാണ്. നാമക്കല്ലിൽ നിന്നും 63 കിലോമീറ്റർ അകലെ കിഴക്കൻ മലനിരകളിലാണു കൊല്ലിമല സ്ഥിതിചെയ്യുന്നത്. പ്രദേശവാസികൾ അടിവാരം എന്നു വിളിക്കുന്ന കാരവല്ലി എന്ന സ്ഥലത്ത് നിന്നുമാണ് ചുരം തുടങ്ങുന്നത്. ചുരം കയറാൻ ഏകദേശം രണ്ടുമണിക്കൂറോളം സമയമെടുക്കും. കാർഷികവൃത്തിയിലേർപ്പെട്ട കുറേ പാവപ്പെട്ട ജനവിഭാഗം മാത്രം താമസിച്ചുവരുന്ന കൊല്ലിമലയിൽ ഒരു ചെറുപട്ടണം പോലും ലഭ്യമല്ല. ചെമ്മേട് (സെമ്മേട്) എന്ന സ്ഥലമാണ് കൊല്ലിമലയുടെ കേന്ദ്രം. ചെറു തട്ടുകടകൾ പോലെയുള്ള വാണിജ്യകേന്ദങ്ങൾ മാത്രമേ ഇവിടെ കാണാനുള്ളൂ. കൊല്ലിമലയിൽ ഇത്തരം തട്ടുകടകളുടെ എണ്ണം കൂടുതലായി കണ്ടു വരുന്നു.

കൊല്ലിമലയോട് അടുത്തുള്ള പട്ടണം ജില്ലാ ആസ്ഥാനമായ നാമക്കൽ ആണ്. രണ്ടുമണിക്കൂർ ഇടവിട്ട് നാമക്കല്ലിൽ നിന്നും കൊല്ലിമലയിലേക്ക് ബസ്സ് സർവീസ് ഉണ്ട്. 63 കിലോമീറ്റർ ദൂരമുള്ള ഈ വഴി ഒരുപാട് ഹെയർപിൻ വളവുകൾ ഉള്ളതാണ്. ഏകദേശം നാലുമണിക്കൂർ യാത്ര വേണ്ടിവരും ഇവിടെ എത്തിച്ചേരാൻ. കൊല്ലിമലയിൽ നിന്നും സേലത്തേക്കും ബസ്സ് സർവീസ് ഉണ്ട്; പക്ഷേ അതു വളരെ കുറവാണ്. തൊട്ടടുത്ത റെയിൽവേ സ്റ്റേഷനുകൾ ഈറോഡ്, സേലം എന്നിവയാണ്. സേലത്തു നിന്നും നാമക്കൽ വരെ 54 കിലോമീറ്റർ ദൂരമുണ്ട്. അഞ്ചുമിനിറ്റിന്റെ ഇടവേളയിൽ ഏതു സമയത്തും ഈ വഴി ബസ്സുകൾ ലഭ്യമാണ്. സേലത്തു നിന്നും നാമക്കല്ലിൽ എത്തിച്ചേരാൻ ഒരുമണിക്കൂർ സമയത്തെ യാത്ര മതിയാവും. ഈറോഡിൽ നിന്നും നാമക്കല്ലിൽ എത്തിച്ചേരാൻ 57 കിലോമീറ്റർ യാത്ര ചെയ്യേണ്ടതുണ്ട്.

തേയില, കാപ്പി, കുരുമുളക്, പൈനാപ്പിൾ, ചക്ക, മരച്ചീനി മുതലായവയൊക്കെ വാണിജ്യാടിസ്ഥാനത്തിൽ തന്നെ ഉല്പാദിപ്പിക്കുന്നുണ്ട്. അങ്ങിങ്ങായി വലിയ വാഴത്തോപ്പുകളും നെൽകൃഷിയും ഉണ്ട്. ചക്കയ്‌ക്ക് ഏറെ പ്രസിദ്ധമാണ് കൊല്ലിമല. വിവിധതരത്തിലുള്ള ചക്കകളും വാഴപ്പഴങ്ങളും ഇവിടെ ഉല്പാദിപ്പിക്കുന്നുണ്ട്.

കൊല്ലിമലയിലെ പ്രധാന ആകർഷണമാണ് ആകാശഗംഗ എന്ന ഈ വെള്ളച്ചാട്ടം. രണ്ട് വൻമലകൾക്കിടയിൽ മലകളുടെ ഏകദേശം നടുവിലായി ഇതു സ്ഥിതി ചെയ്യുന്നു. കൊല്ലിമലയിലെ ശിവക്ഷേത്രത്തിൽ നിന്നും വെള്ളച്ചാട്ടം ഉള്ളസ്ഥലം വരെ ചെങ്കുത്തായ ചരിവാണ്. അമ്പലത്തിന്റെ മുന്നിൽന്നിന്നും വെള്ളച്ചാട്ടം വരെ കോൺക്രീറ്റ് പടികൾ ഉള്ളതിനാൽ അങ്ങോട്ടുള്ള യാത്ര സുഗമമാണ്. പത്തുരൂപ ടിക്കറ്റ് നിരക്ക് ഈടാക്കിയാണ് സഞ്ചാരികളെ വെള്ളച്ചാട്ടം ഉള്ള സ്ഥലത്തേക്ക് കടത്തിവിടുന്നത്. കൊല്ലിമലയുടെ വന്യഭംഗി നിറഞ്ഞുനിൽകുന്ന ഭാഗമാണ് ഈ സ്ഥലം. വെള്ളച്ചാട്ടത്തിനു കീഴിൽ നിന്നും കുളിക്കുന്നവർക്ക് ശിവകാരുണ്യത്താൽ സർവരോഗശമനം ഉണ്ടാവുമെന്ന വിശ്വാസം കൊല്ലിമലനിവാസികൾക്കിടയിൽ ഉണ്ട്. മലമുകളിൽ നിന്നും വരുന്ന വെള്ളത്തിൽ ഔഷധമൂല്യം ഉണ്ടെന്നവർ വിശ്വസിക്കുന്നു.

കൊല്ലിമലയുടെ പേരിനു പിന്നിൽ രണ്ട് ഐതിഹ്യം പറഞ്ഞുവരുന്നുണ്ട്. അറപ്പാലീശ്വരൻ എന്ന ശിവന്റെ ചൈതന്യം സമീപത്തുള്ളതിനാൽ സകലവിധ വ്യാധികളേയും കൊല്ലാൻ പര്യാപ്തമാണ് ആകാശഗംഗ എന്ന വെള്ളച്ചാട്ടത്തിലുള്ള സ്നാനം എന്നു പ്രദേശവാസികൾ വിശ്വസിക്കുന്നു. എന്നാൽ പ്രബലമായ മറ്റൊരു വിശ്വാസം വിശ്വസുന്ദരിയായ കൊല്ലിപ്പാവൈ എന്ന ദേവതയുമായി ബന്ധപ്പെട്ടതാണ്. പണ്ട് മുനിമാർ തങ്ങളുടെ കൊടും തപസ്സിനായി തെരഞ്ഞെടുത്ത സ്ഥലമായിരുന്നുവത്രേ കൊല്ലിമല. മുനിമാരുടെ തപസ്സിന്റെ തീവ്രതയിൽ ചൂടും തീയും കൊണ്ട് നാട്ടുകാരുടെ ജീവിതം ദുസ്സഹമായി തീർന്നപ്പോൾ കൊല്ലിപ്പാവൈ ദേവി തന്റെ സുന്ദരമായ പുഞ്ചിരിയാൽ ആ ചൂടിനേയും തീയേയും എരിച്ചുകളഞ്ഞ് ജനങ്ങളെ കൊടിയ വിപത്തിൽ നിന്നും രക്ഷിച്ചുവെന്നും അവർ വിശ്വസിക്കുന്നു. അതിനാൽ ദേവി വസിക്കുന്ന ആ സ്ഥലം കൊല്ലിമല എന്നവർ വിളിച്ചു വന്നു. ഏറ്റുകൈ അമ്മൻ എന്നാണു സമീപവാസികൾ കൊല്ലിപ്പാവൈ ദേവിയെ വിളിക്കുന്നത്. കൊല്ലിപ്പാവൈയുടെ അമ്പലവും തൊട്ടടുത്തു തന്നെ സ്ഥിതുചെയ്യുന്നുണ്ട 

ചിലപ്പതികാരം പോലുള്ള കൃതികളിൽ പറഞ്ഞിരിക്കുന്ന സൂചനകൾപ്പുറം പുരാണപ്രസിദ്ധം കൂടിയാണ് കൊല്ലിമല. രാമായണത്തിൽ പറഞ്ഞിരിക്കുന്ന സുഗ്രീവന്റെ മധുവനം കൊല്ലിമല തന്നെയാണെന്ന് ഒരു കൂട്ടർ വിശ്വസിക്കുന്നു. ക്രിസ്തുവിനു മുമ്പ് 200 - ആം ശതകത്തിൽ പ്രസിദ്ധരായ ഏഴുരാജാക്കന്മാരിൽ ഒരാളായ വളവി ഊറി എന്ന രാജാവ് ഒരു അമ്പിനാൽ സിംഹം, കരടി, മാൻ, കാട്ടുപന്നി എന്നീ മൃഗങ്ങളെ കൊന്ന സ്ഥലം കൊല്ലിമലയാണ്. 

<References>


</doc>
<doc id="153022" url="https://ml.wikipedia.org/wiki?curid=153022" title="പെട്ര ക്വിറ്റോവ">
പെട്ര ക്വിറ്റോവ

ഒരു ചെക്ക് റിപ്പബ്ലിക്ക് ടെന്നീസ് കളിക്കാരിയാണ് പെട്ര ക്വിറ്റോവ( ; ജനനം 8 മാർച്ച് 1990) ഡ്ബ്ല്യു.ടി.എ. സിംഗിൾസ് ടൈറ്റിലുകൾ നേടിയിട്ടുള്ള ഈ കായികതാരം 2011 ജൂലൈ 4-ലെ കണക്കുകൾ പ്രകാരം ഏഴാം സ്ഥാനത്താണ്. 
2011-ലെ വിംബിൾഡൺ ഗ്രാന്റ്സ്ലാം നേടിയതോടെ 1990-കളിൽ ജനിച്ച് ഗ്രാൻസ്ലാം നേടുന്ന ആദ്യ വനിതയായി മാറി ഇവർ.



</doc>
<doc id="153048" url="https://ml.wikipedia.org/wiki?curid=153048" title="അനാത്മവാദം">
അനാത്മവാദം

ആത്മാവിന് ശാശ്വതമായ അസ്തിത്വമില്ലെന്നു വാദിക്കുന്ന ബുദ്ധമതസിദ്ധാന്തത്തെ അനാത്മവാദം എന്നു പറയുന്നു. ബ്രാഹ്മണ പരമ്പരയിൽപ്പെട്ട ആസ്തിക്യദർശനമാകുന്നു ആത്മവാദം. അനാത്മവാദം ശ്രവണ പരമ്പരയിൽപെട്ട ബൌദ്ധദർശനമാണ്. ഇതിന് പാലിഭാഷയിൽ "അനാത്താവാദം" എന്നു പറയുന്നു. നൈരാത്മ്യവാദം, പുദ്ഗളപ്രതിഷേധവാദം, പുദ്ഗളനൈരാത്മ്യവാദം, എന്നീ പര്യായങ്ങളും അനാത്മവാദത്തിനുണ്ട്. ആത്മാവിനെ നിഷേധിക്കുന്ന സിദ്ധാന്തം എന്നാണ് അനാത്മവാദം എന്ന പദത്തിന്റെ അർഥം.

ബുദ്ധന്റെ അനാത്മവാദത്തിൽ ആത്മാവ് പരിപൂർണമായി തിരസ്കരിക്കപ്പെട്ടിട്ടുണ്ട്. അതായത്, ആത്മാവിന്റെ അനസ്തിത്വം വിവക്ഷിക്കപ്പെട്ടിട്ടുണ്ട് എന്നും ആകയാൽ ഇത് മുഴുത്ത ഭൌതികവാദമാണെന്നും ഒരു ധാരണയുണ്ട്. ആ ധാരണ ശരിയല്ല. ആത്മാവിനെക്കുറിച്ചുള്ള ശാശ്വതവാദം, ഉച്ഛേദവാദം എന്നീ പരസ്പരവിരുദ്ധങ്ങളായ സിദ്ധാന്തങ്ങൾക്കിടയിൽ ഒരു മധ്യമാർഗ്ഗം അവലംബിക്കുകയാണ് അനാത്മവാദത്തിലുടെ ബുദ്ധൻ ചെയ്യുന്നത്. ആത്മാവ് നിത്യനും കൂടസ്തനും ചിരന്തനനും ഏകരൂപനും ആയിട്ടാണ് ശാശ്വതവാദികളുടെ സങ്കല്പമെങ്കിൽ ആത്മാവ് ഇല്ല എന്നാണ് ഉച്ഛേദവാദികളുടെ നിലപാട്. ഉച്ഛേദവാദം തികച്ചും ആത്മവിനാശവാദം അഥവാ ഭൌതികവാദം തന്നെയാണ്. ഈ രണ്ടു വാദങ്ങളിൽനിന്നും വ്യത്യസ്തമായ ബുദ്ധന്റെ അനാത്മവാദം "അഭൌതികമായ നൈരാത്മ്യവാദം" ആണെന്നു പറയാം. ബുദ്ധൻ നിഷേധാത്മക രീതിയിലാണ് ആത്മാവിനെ വർണിച്ചിട്ടുള്ളത്. രൂപം (Form) ആത്മാവല്ല, സംവേദനം (Sensation) ആത്മാവല്ല, സംജ്ഞ (Perception) ആത്മാവല്ല, സംസ്കാരം (Conformation) ആത്മാവല്ല, അവബോധം (Consciousness) ആത്മാവല്ല എന്നാണ് ബുദ്ധൻ എടുത്തു പറയുന്നത്. ഇവിടെ നിഷേധിക്കപ്പെട്ട അഞ്ചു സംഗതികളാണ്, അഞ്ചു "സ്കന്ധ"ങ്ങൾ. ഇവ ആത്മാവല്ല എന്നു പറയുമ്പോൾ ആത്മാവ് സ്കന്ധത്തിൽനിന്ന് ഭിന്നമായ ഒരു തത്ത്വമാണ് എന്ന് അർഥമാക്കാമെങ്കിലും ആത്മാവിന്റെ ഘടകങ്ങൾ ഈ സ്കന്ധങ്ങൾ തന്നെയാണുതാനും. അനാത്മവാദത്തിനു ബുദ്ധമതാനുയായികൾ പല വിഭാഗക്കാരും പലവിധ വ്യാഖ്യാനങ്ങൾ നല്കിയിട്ടുണ്ട്.

നിർവാണലബ്ധിക്ക് അനാത്മവാദം അത്യന്തം സഹായകവും അനുപേക്ഷണീയവുമാണെന്ന് ബൌദ്ധന്മാർ അഭിപ്രായപ്പെട്ടിരിക്കുന്നു. പഞ്ചസ്കന്ധങ്ങൾ അനിത്യങ്ങളാകയാൽ അനർഥകാരികളാണ്. ആത്മാവുണ്ടെന്നു വിശ്വസിച്ചാൽ, പഞ്ചസ്കന്ധങ്ങളെ ആത്മാവിന്റെ ഭാവങ്ങളായി കണക്കാക്കുകയും അവയോടു താദാത്മ്യം പ്രാപിക്കുകയും ചെയ്താൽ, നിത്യമല്ലാത്ത ഇവയോട് നിസ്സംഗത്വം പാലിക്കാൻ പ്രയാസം നേരിടും. പൂർണമായ അനാസക്തിയില്ലാതെ മോക്ഷവും സാധ്യമല്ല. ആകയാൽ, ബുദ്ധൻ ശാശ്വതവാദികളിൽനിന്നും അകന്നു എങ്കിലും ഭൌതികവാദത്തിലേക്കു കടക്കാതെ മധ്യവർത്തിയായി നിന്നുകൊണ്ട് തന്റേതായ അനാത്മവാദം പ്രചരിപ്പിച്ചു. ശാശ്വതവാദികൾ മോക്ഷ പ്രാപ്തിക്കായി നടത്തിയിരുന്ന ഗോഹത്യയും അനുഷ്ഠിച്ചിരുന്ന അയിത്തം തുടങ്ങിയ അനാചാരങ്ങളും യുക്തിക്കും അന്തസ്സിനും നിരക്കാത്തതാണെന്ന് ബുദ്ധൻ വിശ്വസിച്ചിരുന്നു. സമുദായ മധ്യത്തിൽ നടമാടിയിരുന്ന ഈ അനാചാരത്തിന് എതിരെ ഒരു ആയുധം എന്ന നിലയിലാണ് ബുദ്ധൻ തന്റെ അനാത്മവാദം അവതരിപ്പിച്ചത്.

ആത്മാവിനെ അപ്പാടെ നിഷേധിക്കുന്ന ഭൌതികവാദത്തിനും അനാത്മവാദം എന്നു പറയുന്നു. ഇത് ദേഹാത്മവാദം എന്നും അറിയപ്പെടുന്നു. ദേഹത്തിൽ നിന്നു വ്യതിരിക്തമായി ആത്മാവുണ്ട് എന്ന തത്ത്വത്തെ ഈ അനാത്മവാദികൾ അംഗീകരിക്കുന്നില്ല. 


</doc>
<doc id="153049" url="https://ml.wikipedia.org/wiki?curid=153049" title="ചങ്ങനാശ്ശേരി പണ്ടകശ്ശാല">
ചങ്ങനാശ്ശേരി പണ്ടകശ്ശാല

പഴയ തിരുവിതാംകൂർ രാജ്യത്തിലെ ഒന്നാം സ്ഥാനം അലങ്കരിച്ചിരുന്ന വ്യാപാരകേന്ദ്രമായിരുന്നു ചങ്ങനാശ്ശേരി ചന്ത.. ചങ്ങനാശ്ശേരി ചന്തയിലെ വ്യാപാര കേന്ദ്ര സമുച്ചയമാണ് പണ്ടകശ്ശാല. കൊച്ചി, ആലപ്പുഴ, കായംകുളം, പീരുമേട് മുതലായ സ്ഥലങ്ങളിൽനിന്നും ബുധൻ, ശനി ദിവസങ്ങളിലെ ചന്തദിവസങ്ങളിൽ അനവധി ആളുകൾ ഇവിടെ എത്തിയിരുന്നു.. റോഡുമാർഗ്ഗവും ജലമാർഗ്ഗവുമുള്ള വ്യവസായ പുരോഗതിയെ ഉദ്ദേശിച്ചാണ് ചന്തയ്ക്കകത്ത് ചങ്ങനാശ്ശേരി കനാലിനു അഭിമുഖമായി തിരുവിതാംകൂർ ദളവയായിരുന്ന വേലുതമ്പിദളവ ചങ്ങനാശ്ശേരി പണ്ടകശ്ശാല പണിതീർപ്പിച്ചത്. 1804-ൽ ദിവാൻ വേലുത്തമ്പി ദളവാ ചങ്ങനാശ്ശേരിയിലെ വ്യാപാര കേന്ദ്രം അഥവാ ചങ്ങനാശ്ശേരി ചന്ത. പൊതുജനങ്ങൾക്കായി തുറന്നു കൊടുത്തു. അതിനെ തുടർന്നാണ് പണ്ടകശ്ശാലയുടെ നിർമ്മാണവും ചങ്ങനാശ്ശേരി ചന്തയുടെ പുരോഗതിയും വളർന്നത്. സമീപ പട്ടണങ്ങളായ കോട്ടയം, തിരുവല്ല, ചെങ്ങന്നൂർ, മാവേലിക്കര, കായംകുളം, കാർത്തികപ്പള്ളി, ആലപ്പുഴ, പീരുമേട്, മല്ലപ്പള്ളി, ഈരാറ്റുപേട്ട തുടങ്ങിയ സ്ഥങ്ങളിൽ നിന്നും സാധനങ്ങൾ ഇവിടെ എത്തിക്കുകയും തിരിച്ച് അവിടേക്കുള്ള ആവശ്യസാധനങ്ങൾ കയറ്റി അയക്കുകയും ചെയ്തിരുന്നു. 

ചങ്ങനാശ്ശേരി ചന്തയുടെ ശതാബ്ദി സ്മാരകമായി 1905-ൽ ചന്തയ്ക്കകത്ത് ബോട്ടുജെട്ടിയ്ക്കടുത്തായി അന്നത്തെ നഗരസഭ അഞ്ചുവിളക്ക്‌ പണികഴിപ്പിച്ചു. ചന്ത തുടങ്ങി നൂറുവർഷങ്ങൾ കഴിഞ്ഞപ്പോഴേക്കും പണ്ടകശ്ശാലയുടെ പ്രാധാന്യം കുറയുകയും പിന്നീട് പണികഴിപ്പിച്ച ചങ്ങനാശ്ശേരി ബോട്ടുജെട്ടിയ്ക്ക് പ്രാധാന്യമേറുകയുംചെയ്തു. അതിനാലാവാം, 1905-ൽ ചന്തയുടെ ഹൃദയ ഭാഗത്ത് ശതാബ്ദി ആഘോഷഭാഗമായി അഞ്ചുവിളക്ക് സ്ഥാപിച്ചത്. നൂറ്റാണ്ടിലധികം പഴക്കമുള്ള ചങ്ങനാശ്ശേരിയിലെ അഞ്ചുവിളക്ക് പണ്ട് എണ്ണയൊഴിച്ച് കത്തിച്ചിരുന്നുവെങ്കിൽ ഇന്ന് ഇലക്ടിക് ബൾബുകളാണ് ഉപയോഗിക്കുന്നു.

ബോട്ടുജെട്ടിക്കും ചന്തപള്ളിക്കും ഇടയിലായി ചരിത്രസ്മാരകമായി ഇന്നും അഞ്ചുവിളക്ക് ചങ്ങനാശ്ശേരിയിൽ നിലനിൽക്കുന്നു.


</doc>
<doc id="153050" url="https://ml.wikipedia.org/wiki?curid=153050" title="ചാപ്പാ കുരിശ്">
ചാപ്പാ കുരിശ്

സമീർ താഹിർ സംവിധാനം നിർവ്വഹിച്ച് 2011 ജൂലൈ 15-നു് പുറത്തിറങ്ങിയ ഒരു മലയാളചലച്ചിത്രമാണ് ചാപ്പാ കുരിശ്. സമീർ താഹിർ തന്നെ തിരക്കഥാരചനയിലും പങ്കാളിയായ ഈ ചിത്രത്തിൽ വിനീത് ശ്രീനിവാസൻ, ഫഹദ് ഫാസിൽ, റോമ, രമ്യ നമ്പീശൻ എന്നിവർ പ്രധാന വേഷങ്ങളിൽ അഭിനയിക്കുന്നു. ബിഗ് ബി, ഡാഡി കൂൾ എന്നീ ചിത്രങ്ങളുടെ ഛായാഗ്രാഹകനായിരുന്ന സമീർ താഹിറിന്റെ ആദ്യ സംവിധാനസംരം‌ഭമാണ് ഈ ചിത്രം. കാനൻ 7 ഡി ഡിജിറ്റൽ ക്യാമറ ഉപയോഗിച്ചാണ് ഒരു ഗാനരംഗമൊഴികെയുള്ള ചലച്ചിത്രത്തിന്റെ ഭാഗങ്ങൾ ചിത്രീകരിച്ചത്. 2011-ലെ ഗോവ ഫിലിം ഫെസ്റ്റിവലിൽ ഇന്ത്യൻ പനോരമയിൽ ഈ ചിത്രം പ്രദർശിപ്പിച്ചിരുന്നു.


</doc>
<doc id="153054" url="https://ml.wikipedia.org/wiki?curid=153054" title="അനാഥമന്ദിരം">
അനാഥമന്ദിരം

അനാഥശിശുക്കൾക്കു പാർപ്പിടവും മറ്റു സംരക്ഷണങ്ങളും നൽകുന്ന സ്ഥാപനങ്ങളാണ് അനാഥമന്ദിരം. അന്തേവാസികളായ ശിശുക്കളുടെ ശാരീരികവും മാനസികവുമായ വളർച്ചയ്ക്കുതകുന്ന സൗകര്യങ്ങൾ ഏർപ്പെടുത്തുകയെന്നതാണ് ഈ സ്ഥാപനങ്ങളുടെ മുഖ്യലക്ഷ്യം.
അനാഥരായിത്തീരുന്ന കുട്ടികളെ സംരക്ഷിക്കുകയെന്നത് പണ്ടുമുതൽക്കേ ഉയർന്നുവന്നിട്ടുള്ള ഒരു സാമൂഹിക പ്രശ്നമാണ്. 1800-നു മുമ്പുതന്നെ യു.എസ്സിൽ അനാഥമന്ദിരങ്ങൾ സ്ഥാപിതമായി. മാതാപിതാക്കളുടെ സംരക്ഷണം ലഭിക്കാത്ത കുട്ടികളുടെ കാര്യത്തിലാണ് ഇവ ശ്രദ്ധിച്ചിരുന്നത്. 1552-ൽ ഇംഗ്ലണ്ടിൽ ഏതാനും സ്വകാര്യ സംഘടനകൾ അനാഥാലയങ്ങൾ നടത്തിപ്പോന്നു. ക്രിസ്തീയ സഭകളും അവയുമായി ബന്ധപ്പെട്ട സ്ഥാപനങ്ങളും യൂറോപ്യൻ രാജ്യങ്ങളിൽ അനാഥശിശു സംരക്ഷണത്തിൽ ഏർപ്പെട്ടിരുന്നു. അനാഥമന്ദിരങ്ങളുടെ സ്ഥാപനത്തിൽ ഇന്ത്യയും ശ്രദ്ധിച്ചിരുന്നു. കേരളത്തിൽ അനാഥമന്ദിരങ്ങൾ പ്രവർത്തിക്കാൻ തുടങ്ങിയിട്ട് ഒരു നൂറ്റാണ്ടു കഴിഞ്ഞിരിക്കുന്നു. സാമ്പത്തികഭദ്രതയുള്ള മാതാപിതാക്കൾ അനാഥ ശിശുക്കളെ ദത്തെടുക്കുന്ന സമ്പ്രദായവും വിവിധ രാജ്യങ്ങളിൽ നിലനിന്നിരുന്നു.

അനാഥശിശുസംരക്ഷണം എന്ന സാമൂഹിക കർത്തവ്യത്തിന് 19-ആ നൂറ്റാണ്ടിന്റെ അവസാനം വരെ ഇന്നത്തെപ്പോലെ പ്രാധാന്യം കല്പിക്കപ്പെട്ടിരുന്നില്ല. വിധവകൾക്കും, അനാഥർക്കുംവേണ്ടി 1864-ൽ ജ്യോതിറഫൂലെ പൂനയിൽ ഒരു അനാഥാലയം സ്ഥാപിച്ചു. അന്നുവരെ യാചകമന്ദിരങ്ങളായിരുന്നു ശിശുക്കളുടെ രക്ഷാകേന്ദ്രങ്ങൾ. അവർക്കു ശാരീരികവും മാനസികവുമായി ആരോഗ്യകരമായ വളർച്ച നൽകുന്ന സാഹചര്യങ്ങൾ വിരളമായിരുന്നു. 20-ആം നൂറ്റാണ്ടിന്റെ ആരംഭത്തോടെ ശിശുസംരക്ഷണം സമൂഹത്തിന്റെ ഒരു കർത്തവ്യമായി പരക്കെ അംഗീകരിക്കപ്പെട്ടു. ഗവൺമെന്റുകളോടൊപ്പം ദേശീയവും അന്തർദേശീയവുമായ ധർമസ്ഥാപനങ്ങളും ഈ ആശയത്തെ ഉയർത്തിപ്പിടിച്ചു. നിരവധി "അനാഥമന്ദിരങ്ങ"ളും "ശിശുഭവനങ്ങ"ളും നിലവിൽവന്നു.

ഓരോ ശിശുവിനും സ്വന്തമായി ഒരു വീടും കുടുംബവും നൽകുക എന്നത് ആധുനിക ശിശുസംരക്ഷണത്തിന്റെ അംഗീകൃത തത്ത്വമാണ്. ഈ തത്ത്വത്തിൽ ഊന്നിക്കൊണ്ടാണ് 1906-ൽ ഒന്നാം വൈറ്റ്ഹൌസ് സമ്മേളനം നടത്തപ്പെട്ടത്. ഭക്ഷണം, വസ്ത്രം, ഔഷധം എന്നിവ ലഭ്യമാക്കുന്നതിനും സാമൂഹിക ക്ഷേമം, കുടുംബഭദ്രത എന്നിവ ഉറപ്പു വരുത്തുന്നതിനും പദ്ധതികൾ ആസൂത്രിതമായതും ഈ ലക്ഷ്യം മുൻനിർത്തിയാണ്. 1883-ൽ പാരീസിൽ ചേർന്ന ഒന്നാം അന്താരാഷ്ട്ര ശിശുക്ഷേമ സമ്മേളനവും, 1928-ൽ നടന്ന ഒന്നാം അന്താരാഷ്ട്ര സാമൂഹിക പ്രവർത്തക സമ്മേളനവും അനാഥമന്ദിരങ്ങളുടെ കാര്യം പ്രത്യേകം പരിഗണിക്കുകയുണ്ടായി. 1948-ൽ ഐക്യരാഷ്ട്ര സഭ അംഗീകരിച്ച മനുഷ്യാവകാശ പ്രഖ്യാപനത്തിൽ ശിശുസംരക്ഷണത്തിനു പ്രത്യേകം പ്രാധാന്യം നൽകിയിട്ടുണ്ട്. അന്താരാഷ്ട്ര ശിശുക്ഷേമസമിതി, ലോകാരോഗ്യസംഘടന എന്നിവയും ഈ വിഷയത്തിൽ ശ്രദ്ധാർഹമായ പങ്കു വഹിക്കുന്നു.



</doc>
<doc id="153073" url="https://ml.wikipedia.org/wiki?curid=153073" title="അഞ്ജലി ജോസഫ്">
അഞ്ജലി ജോസഫ്

ഇംഗ്ലണ്ടിൽ ജീവിക്കുന്ന ഒരു യുവ ഇന്ത്യൻ സാഹിത്യകാരിയാണ് അഞ്ജലി ജോസഫ് (Anjali Joseph). അഞ്ജലിയുടെ ആദ്യ നോവലായ സരസ്വതി പാർക്കിന് രാജ്യാന്തര പുരസ്കാരങ്ങളായ ബെറ്റി ട്രാസ്‌ക് അവാർഡും ഡെസ്മണ്ട് എലിയട്ട് പ്രൈസും നേടിയിട്ടുണ്ട്. 
1978-ൽ മുംബൈയിൽ ജനിച്ച അഞ്ജലിയുടെ പിതാവ് മലയാളിയും മാതാവ് ബംഗാളിയുമാണ്. ശാസ്ത്ര ഗവേഷകനായ പിതാവ് വാർവിക് സർവകലാശാലയിൽ അധ്യാപകനായപ്പോൾ അഞ്ജലിയുടെ ഏഴാം വയസ്സിൽ കുടുംബം ലണ്ടനിലേക്ക് പോയതാണ്. പിൽക്കാലത്ത് മാതാപിതാക്കൾ ഇന്ത്യയിലേക്ക് മടങ്ങിയപ്പോഴും കേംബ്രിഡ്‌ജിലെ ട്രിനിറ്റി കോളേജിൽ ഇംഗ്ലീഷ് അധ്യാപികയായ അഞ്ജലി അവിടെ തുടർന്നു. തന്റെ ആദ്യ നോവലിന് അഞ്ജലി പശ്ചാത്തലമാക്കിയത് ജനിച്ചു വീണ മുംബൈ എന്ന ഇന്ത്യൻ നഗരത്തിലെ ഭവന സമുച്ചയങ്ങളും അവിടുത്തെ ജീവിതങ്ങളുമായിരുന്നു.


</doc>
<doc id="153074" url="https://ml.wikipedia.org/wiki?curid=153074" title="സരസ്വതി പാർക്ക് (നോവൽ)">
സരസ്വതി പാർക്ക് (നോവൽ)

ഇന്ത്യൻ സാഹിത്യകാരിയായ അഞ്ജലി ജോസഫിന്റെ ആദ്യ നോവലാണ് സരസ്വതി പാർക്ക് (ഇംഗ്ലീഷ് : Saraswati Park). 2010-ൽ ഹാർപ്പർ കോളിൻസ് പബ്ലീഷേഴ്സ് ലണ്ടനിൽ പുറത്തിറക്കിയ ഈ നോവൽ ബെറ്റി ട്രാസ്‌ക് അവാർഡ്, ഡെസ്മണ്ട് എലിയട്ട് പ്രൈസ് എന്നീ രാജ്യാന്തര പുരസ്കാരങ്ങൾ നേടി. ഇതിനു പുറമേ ഏറ്റവും മികച്ച ഇന്ത്യൻ ഫിക്ഷനുള്ള 2010-ലെ ക്രോസ്‌വേഡ് പുരസ്കാരം ഈ കൃതി ഒമർ അഹമ്മദിന്റെ" ജിമ്മി, ദ് ടെററിസ്റ്റ്" എന്ന പുസ്തകവുമായി പങ്കിട്ടെടുത്തു.

മുംബൈയിലെ പാർപ്പിട സമുച്ചയമായ സരസ്വതി പാർക്കിലെ അന്തേവാസികളായ മോഹൻ കരേക്കറിന്റെയും ഭാര്യ ലക്ഷ്മിയുടെയും വിരസജീവിതത്തിലേക്ക് 19 വയസ്സുള്ള അനന്തരവൻ ആശിഷ് കടന്നു വരുമ്പോഴുണ്ടാകുന്ന സംഭവവികാസങ്ങളാണ് ഈ നോവലിന്റെ പ്രമേയം .


</doc>
<doc id="153076" url="https://ml.wikipedia.org/wiki?curid=153076" title="അനാപ്‌സിഡ">
അനാപ്‌സിഡ

തലയോടിന്റെ ശംഖാസ്ഥി (temporal) ഭാഗത്ത് കുഹര (vacuity)ങ്ങളില്ലാത്ത ഇഴജന്തുക്കളുടെ ഉപവർഗമാണ് അനാപ്‌സീഡ. ഈ ഉപവർഗത്തിന്റെ രണ്ടു പ്രധാനവിഭാഗങ്ങളാണ് കിലോണിയയും (Chelonia) കൊട്ടിലോസോറിയയും (Cotylosauria). ഇന്നു കാണപ്പെടുന്ന ആമകൾ (കടലാമയും, കരയാമയും) കിലോണിയയിൽ ഉൾപ്പെടുന്നു. കൊട്ടിലോസോറിയ നാമാവശേഷമായ ഒരു വിഭാഗമാണ്. കാർബോണിഫെറസ് കല്പത്തിന്റെ അന്ത്യം മുതൽക്കുള്ള ഏറ്റവും പ്രാഥമികങ്ങളായ ഇഴജന്തുക്കളെല്ലാം കൊട്ടിലോസോറിയയിൽപ്പെടുന്നവയാണ്. ഇവയും ഇവയുടെ വളരെ അടുത്ത പിൻഗാമികളും പാലിയോസോയിക് കല്പത്തിന്റെ അവസാനഘട്ടത്തിലും മീസോസോയിക്കിന്റെ ആദ്യവും (പെർമിയൻ-ട്രയാസിക് കാലങ്ങളിൽ) സമൃദ്ധമായുണ്ടായിരുന്നു. ട്രയാസിക് (triassic) കാലഘട്ടം മുതലുള്ള പാറകളിലാണ് ആമകളുടെ ജിവാശ്മങ്ങൾ (fossils) കണ്ടുതുടങ്ങിയത്. അന്നുമുതൽ ഇന്നുവരെയും അവ ധാരാളമായി കാണപ്പെടുന്നുമുണ്ട്. അനാസ്പ്സിഡ്-ഇഴജന്തുക്കൾ മിക്കവയും ജലസാമീപ്യമുള്ള പ്രദേശങ്ങളിൽമാത്രം ജീവിച്ചിരുന്നവയാണ്. ആമകളിൽ ചിലതു മാത്രമാണ് ഇതിനൊരപവാദമായിരുന്നത്. അവയിൽ കൂടുതലും അർധജലജീവികളോ പൂർണജലജീവികളോ ആണ്.



</doc>
<doc id="153080" url="https://ml.wikipedia.org/wiki?curid=153080" title="ഡെസ്മണ്ട് എലിയട്ട് സമ്മാനം">
ഡെസ്മണ്ട് എലിയട്ട് സമ്മാനം

സാഹിത്യമേഖലയിലെ ഒരു രാജ്യാന്തര പുരസ്കാരമാണ് ഡെസ്മണ്ട് എലിയട്ട് പ്രൈസ് (Desmond Elliott Prize). ബ്രിട്ടണിൽ പ്രസിദ്ധീകരിക്കുന്ന എഴുത്തുകാരുടെ ആദ്യനോവലിന് അവാർഡിന് പരിഗണിക്കുന്നത് .2008 മുതൽ എല്ലാവർഷവും ഈ അവാർഡ് നൽകുന്നുണ്ട്. 2011-ലെ പുരസ്കാരം അഞ്ജലി ജോസഫിന്റെ സരസ്വതി പാർക്ക് എന്ന നോവലിനാണ് ലഭിച്ചത്. ഇതിനുമുൻപ് ഈ അവാർഡ് ലഭിച്ചിട്ടുള്ളവർ അലി ഷാ(2010), എഡ്വാർഡ് ഹോഗൺ(2009), നിഖിത ലാൽവാനി(2008) എന്നിവരാണ്. 


</doc>
<doc id="153082" url="https://ml.wikipedia.org/wiki?curid=153082" title="ബെറ്റി ട്രാസ്‌ക് പുരസ്കാരം">
ബെറ്റി ട്രാസ്‌ക് പുരസ്കാരം

സാഹിത്യമേഖലയിലെ ഒരു രാജ്യാന്തര പുരസ്കാരമാണ് ബെറ്റി ട്രാസ്‌ക് പുരസ്കാരം(Betty Trask Award). കോമൺവെൽത്ത്‌ രാജ്യങ്ങളിലോ മുൻ കോമൺവെൽത്ത്‌ രാജ്യങ്ങളിലോ താമസിക്കുന്ന 35 വയസിൽ താഴെയുള്ള നോവലിസ്റ്റിന്റെ ആദ്യ നോവലിനാണ് ഈ പുരസ്‌കാരം നൽകപ്പെടുന്നത്. കാല്പനികമോ പരമ്പരാഗതമോ ആയ ശൈലിയിലുള്ള നോവലുകൾ മാത്രമാണ് ബെറ്റി ട്രാസ്‌ക് പുരസ്കാരത്തിന് പരിഗണിക്കപ്പെടാറുള്ളത്. "സൊസൈറ്റി ഓഫ് ഓദേഴ്സ്" എന്ന സംഘടന ഏർപ്പെടുത്തിയിരിക്കുന്ന ഈ പുരസ്കാരം 1984 മുതൽ എല്ലാ വർഷവും നൽകി വരുന്നു. ബെറ്റി ട്രാസ്‌ക് പുരസ്കാര സമിതി തെരഞ്ഞെടുക്കുന്ന മുഖ്യവിജയിക്ക് "ബെറ്റി ട്രാസ്‌ക് പ്രൈസ്" എന്ന പ്രധാന പുരസ്കാരവും മറ്റ് വിജയികൾക്ക് "ബെറ്റി ട്രാസ്‌ക് അവാർഡുകളും" നൽകി വരുന്നു. 2011-ലെ ബെറ്റി ട്രാസ്‌ക് പ്രൈസിന് അർഹമായത് അഞ്ജലി ജോസഫിന്റെ സരസ്വതി പാർക്ക് എന്ന നോവലാണ്.


</doc>
<doc id="153083" url="https://ml.wikipedia.org/wiki?curid=153083" title="സാമ്രാജ്യത്വം">
സാമ്രാജ്യത്വം

ഭൂമിശാസ്ത്രപരമായ നേരിട്ടുള്ള അധിനിവേശത്തിലൂടെയോ, രാഷ്ട്രീയ - സാമ്പത്തിക അധിനിവേശത്തിലൂടെയോ, ഒരു രാജ്യത്തിന്റെ അധികാരവും നിയന്ത്രണവും മറ്റൊരു രാജ്യത്തേയ്ക്ക് വ്യാപിപ്പിക്കുന്ന ഭരണകൂട നയത്തെ സാമ്രാജ്യത്വം (Imperialism) എന്ന് വിശേഷിപ്പിക്കുന്നു. ഭൂമിശാസ്ത്രപരമായോ രാഷ്ട്രീയമായോ കീഴടക്കപ്പെട്ട കോളനികൾ അഥവാ സാമന്തരാജ്യങ്ങളെ രാജ്യങ്ങളെ സൃഷ്ടിച്ച്, സാമ്രാജ്യ വ്യാപനം സാധ്യമാക്കുന്ന ഈ സമ്പ്രദായം രാഷ്ട്രങ്ങൾക്കിടയിൽ അസമമായ സാമ്പത്തിക, സാംസ്കാരിക, ഭൂമിശാസ്ത്ര ബന്ധങ്ങൾക്ക് കാരണമാകുന്നു. സൈനികമായതോ മറ്റേതെങ്കിലും രൂപത്തിലോ ഉള്ള അധികാര പ്രയോഗത്തിലൂടെ, മറ്റു രാജ്യങ്ങളെ കീഴ്പ്പെടുത്തുന്ന ഈ നയം അന്താരാഷ്ട്ര ബന്ധങ്ങളിൽ ആശാസ്യമല്ലാത്ത ഒന്നായി കരുതപ്പെടുന്നു.
"ആജ്ഞാപിക്കുക" എന്നർത്ഥം വരുന്ന "imperare" എന്ന ലാറ്റിൻ വാക്കിൽ നിന്നുമാണ് "imperialism" എന്ന പദത്തിന്റെ ഉത്പത്തി. സാമ്രാജ്യത്വ വ്യാപനങ്ങളുടെ ചരിത്രം ചക്രവർത്തിവദം കാംക്ഷിച്ചുള്ള സമ്രാജ്യവ്യാപനത്തിൽ ആരംഭിച്ച്, കച്ചവട സാമ്രാജ്യത്വത്തിന്റെ വികാസത്തിലൂടെ, നവസാമ്രാജ്യത്വം എന്ന് ഇന്ന് വിശേഷിപ്പിക്കുന്ന, സാമ്പത്തിക നയങ്ങളിലൂടെയുള്ള സാമ്രാജ്യത്വ ആധികാര പ്രയോഗം വരെ എത്തിനിൽക്കുന്നു . പുരാതന ചൈനീസ് സാമ്രാജ്യം, അസ്സീരിയൻ സാമ്രാജ്യം, അലക്സാണ്ടറുടെ ഗ്രീക്ക് സാമ്രാജ്യം തുടങ്ങി ആധുനികകാലത്തെ അമേരിക്കൻ സാമ്രാജ്യത്വം വരെ നിരവധി ഉദാഹരണങ്ങൾ അതിനുണ്ട്. അതേസമയം 19 - ാം നൂറ്റാണ്ടിന്റെ ഉത്തരാർത്ഥം മുതൽ 20 -ാം നൂറ്റാണ്ടിന്റെ ഉത്തരാർത്ഥംവരെയുള്ള കാലത്തെ "സാമ്രാജ്യത്വത്തിന്റെ കാലം" എന്ന് വിശേഷിപ്പിക്കുന്നു. ബ്രിട്ടൺ, ഫ്രാൻസ്, ജർമ്മനി, ഇറ്റലി, ജപ്പാൻ, അമേരിക്ക തുടങ്ങിയ രാജ്യങ്ങൾ ലോകവ്യാപകമായി കോളനികൾ സ്ഥാപിച്ച കാലമാണിത്. സാമന്ത രാജ്യങ്ങളുടെ മേൽ നിയമപരമായ അധീശത്വം പുലർത്തിയ അധീശരാജ്യങ്ങൾ ഇക്കാലത്ത്, അവയുടെ സ്വത്തുവകകളും സമ്പത്തും തന്താങ്ങളുടെ രാജ്യത്തേക്ക് കടത്തിയതായി കാണാം.


</doc>
<doc id="153104" url="https://ml.wikipedia.org/wiki?curid=153104" title="ഉപ്പുമാവ്">
ഉപ്പുമാവ്

പ്രധാനമായും റവ ഉപയോഗിച്ചുണ്ടാക്കുന്ന ഒരു ഭക്ഷണപാദാർഥമാണ് ഉപ്പുമാവ്. അരി, ഗോതമ്പ് എന്നിവ ഉപയോഗിച്ചും ഉപ്പുമാവ് തയ്യാറാക്കാം.


പച്ചമുളക്, ഇഞ്ചി, സവാള എന്നിവ അരിഞ്ഞെടുക്കുക. ഒരു ചീനച്ചട്ടിയിൽ വെളിച്ചെണ്ണയൊഴിച്ച് ചൂടാക്കിയ ശേഷം ഉഴുന്നുപരിപ്പ് ഇടുക. പരിപ്പ് ചുവക്കുമ്പോൾ കടുക് ഇടുക. കടുക് പൊട്ടിയ ശേഷം കറിവേപ്പില, ഇഞ്ചി, പച്ചമുളക്, സവാള എന്നിവ ഇടുക. ഇവ ഒന്നു വഴറ്റിയ ശേഷം ചിരകിയ തേങ്ങയും വെള്ളവും ഉപ്പും ചേർത്തിളക്കിയ ശേഷം ചട്ടിയിലേക്ക് ഒഴിക്കുക. ഇവ തിളച്ചു തുടങ്ങുമ്പോൾ റവ ഇടുക. വെള്ളം വറ്റുന്നതു വരെയും ഇളക്കുക. പിന്നീട് തീ കുറച്ചുവെച്ച് അല്പ സമയം വേവിക്കുക. 


ഉപ്പുമാവുണ്ടാക്കുന്ന വിധം - വിവിധ ഘട്ടങ്ങൾ


</doc>
<doc id="153110" url="https://ml.wikipedia.org/wiki?curid=153110" title="ജോസഫ് പെരുന്തോട്ടം">
ജോസഫ് പെരുന്തോട്ടം

ചങ്ങനാശ്ശേരി അതിരൂപതയുടെ ആർച്ച് ബിഷപ്പാണ് മാർ ജോസഫ് പെരുന്തോട്ടം (ജ. 5 ജൂലൈ 1948, "പുന്നത്തറ", കേരളം, ഇന്ത്യ).

പുന്നത്തുറ കൊങ്ങാണ്ടൂർ പെരുന്തോട്ടം വീട്ടിൽ ജോസഫ്, അന്നമ്മ ദമ്പതിമാരുടെ ഇളയ മകനായായി 1948 ജൂലായ് 05-ന് ജനിച്ചു. അദ്ദേഹത്തിന്റെ ആദ്യകാല പേര് ബേബിച്ചൻ എന്നായിരുന്നു. 
2002 മെയ് മാസത്തിൽ ചങ്ങനാശ്ശേരി അതിരൂപതയുടെ സഹായ മെത്രാനായ ഇദ്ദേഹം 2007 മാർച്ച് 19നാണ് മെത്രാപ്പോലീത്തയായി അഭിഷിക്തനായത്. മാർ ജോസഫിനു മുൻപ് മാർ ജോസഫ് പൗവ്വത്തിൽ ആയിരുന്നു ചങ്ങനാശ്ശേരി അതിരൂപതാ മെത്രാപോലീത്ത.


</doc>
<doc id="153114" url="https://ml.wikipedia.org/wiki?curid=153114" title="മതിലകം രേഖകൾ">
മതിലകം രേഖകൾ

ശ്രീപത്മനാഭസ്വാമി ക്ഷേത്രത്തെ സംബന്ധിച്ചുള്ള രേഖകളാണ് മതിലകം രേഖകൾ എന്നറിയപ്പെടുന്നത്. ഓലകളിൽ എഴുതിയിട്ടുള്ള പ്രമാണങ്ങളാണിവ. മതിലകം എന്നതിന് ദേശഭാഷയിൽ തിരുവനന്തപുരത്തെ പത്മനാഭസ്വാമി ക്ഷേത്രം എന്ന അർത്ഥമാണ് ശബ്ദതാരാവലിയിൽ നൽകിയിരിക്കുന്നത്. എ.ഡി.1425 ൽ വീര ഇരവിവർമന്റെ കാലം മുതലാണ് ഇവ സൂക്ഷിക്കാൻ ആരംഭിച്ചത്. വട്ടെഴുത്ത്, കോലെഴുത്ത്, ഗ്രന്ഥവരി, തമിഴ് എന്നീ ലിപികളിലാണ് ഇതിലെ വിവരങ്ങൾ രേഖപ്പെടുത്തിയിരിക്കുന്നത്. 

കടലാസ് പ്രചാരത്തിൽ വരുന്നതിനു മുൻപ് പനയോല മുറിച്ച് പുഴുങ്ങി പാകപ്പെടുത്തി മഞ്ഞൾപുരട്ടി ഉണക്കി അതിൽ നാരായം കൊണ്ടെഴുതുന്ന രീതിയായിരുന്നു കേരളത്തിൽ പ്രചാരത്തിലുണ്ടായിരുന്നത്. ഇപ്രകാരമുളള ഓലപ്രമാണങ്ങൾ പൊതുവെ ചുരണകൾ എന്നാണറിയപ്പെട്ടിരുന്നത്. . ഇത്തരത്തിലുള്ള മൂവായിരത്തോളം താളിയോലക്കെട്ടുകൾ അഥവാ ചുരുണകളാണ് മതിലകം രേഖകളുടെ ഭാഗമായുള്ളത്. ഓരോ കെട്ടും ആയിരത്തോളം താളിയോലകളടങ്ങിയതാണ്. പുരാരേഖ വകുപ്പിന്റെ കൈവശമുള്ള മൂന്നു ലക്ഷത്തിലേറെ താളിയോലകളെക്കൂടാതെ ക്ഷേത്രത്തിലും താളിയോലക്കെട്ടുകൾ സൂക്ഷിച്ചിട്ടുണ്ട്. തിരുവിതാംകൂർ ചരിത്രത്തെക്കുറിച്ചുള്ള ഏറ്റവും ആധികാരികമായ രേഖയാണ് മതിലകം താളിയോലകൾ. 

ശ്രീപത്മനാഭസ്വാമി ക്ഷേത്രവുമായി ബന്ധപ്പെട്ട് പ്രസിദ്ധമായ "മതിലകം രേഖകൾ" മഹാകവി ഉള്ളൂരാണ് ക്രോഡീകരിച്ചത്. നൂറ്റാണ്ടുകൾക്ക് മുമ്പുള്ള മതിലകം ഗ്രന്ഥവിധി പ്രകാരമുള്ള മുഴുവൻ രേഖകളും ലഭ്യമാണ്. വി. എസ്സ്. അച്യുതാനന്ദൻ മന്ത്രിസഭയുടെ കാലത്ത് പുരാവസ്തുവകുപ്പിന്റെ സഹായത്തോടെ മതിലകം രേഖകളുടെ പരിശോധനയ്ക്ക് തുടക്കംകുറിച്ചിരുന്നു. ആലംകോട്, പരവൂർ , കൊല്ലം, കായംകുളംഎന്നീ നാട്ടു രാജ്യങ്ങൾ തിരുവിതാംകൂറിൽ ലയിച്ചപ്പോൾ ശ്രീപത്മനാഭന് നിധി ശേഖരം സംഭാവന ചെയ്തതായി മതിലകം രേഖകളിൽ രേഖപ്പെടുത്തിയിട്ടുണ്ട്. ശ്രീപത്മനാഭസ്വാമിയുടെ ആഭരണങ്ങളെക്കുറിച്ചു മതിലകം രേഖകളിൽ വിവരണമുണ്ട്‌. 

മാണിക്യവും മരതകവും വൈഡൂര്യവും ഇന്ദ്രനീലക്കല്ലും ചേർത്ത പൊന്നാലി പട്ടത്താലിയെക്കുറിച്ച് ‘ചീവെലി പെരുമാൾക്കു ചാത്തിന മാണിക്കവും മരതകവും നീലവും വൈരവും ചേർത്ത പൊന്നാലി പട്ടത്താലി, വലിയ തിരുപ്പട്ടം, ചെങ്ങഴനീർ മാല, പൊന്മണി താവടം, പവിഴ താവടം, മുത്തുതാവടം…...’ എന്നിങ്ങനെ പ്രാചീന മലയാളത്തിലുള്ള വിവരണമുണ്ട്. 
ശ്രീപത്മനാഭസ്വാമി ക്ഷേത്രവുമായി ബന്ധപ്പെട്ടുള്ള വരുമാനം, നടവരവുകൾ, സമർപ്പണങ്ങൾ തുടങ്ങിയവയെല്ലാം വിശദമായി മതിലകം രേഖകളിൽ രേഖപ്പെടുത്തിയിട്ടുണ്ട്. കൂടാതെ രാജ്യത്ത് നടക്കുന്ന പ്രധാന കാര്യങ്ങളും ഇതിൽ എഴുതി സൂക്ഷിക്കാറുണ്ട്. വിവരങ്ങൾ രേഖപ്പെടുത്താനായി കരണക്കണക്കൻ എന്നും പണ്ടാരക്കണക്കൻ എന്നും രണ്ട് ഉദ്യോഗസ്ഥരെ നിയമിച്ചിരുന്നു. ഇവരെ സഹായിക്കാനായി മറ്റ് ഉദ്യോഗസ്ഥരെയും നിയോഗിച്ചിരുന്നു. കരണക്കണക്കനെ നിയോഗിച്ചത് 1587 ൽ ഉദയമാർത്താണ്ഡവർമ രാജാവിന്റെ കാലത്താണെന്ന് രേഖകളിൽ നിന്നും വ്യക്തമാണ്. ശ്രീപത്മനാഭസ്വാമി ക്ഷേത്രത്തിലെ രഹസ്യനിലവറകളിൽനിന്നും വൻ നിധിശേഖരം കണ്ടെടുത്തതോടെ മതിലകം രേഖകളുടെ പ്രാധാന്യം വർധിച്ചിട്ടുണ്ട്.

പുരാരേഖ വകുപ്പിന്റെ കൈയിലുള്ള താളിയോലകൾ പൂർണമായും മലയാളത്തിലേക്ക് വിവർത്തനം നടത്തി ഡിജിറ്റലൈസ് ചെയ്ത് സൂക്ഷിക്കുന്നതിനുള്ള ശ്രമം പുരാരേഖ വകുപ്പ് ആരംഭിച്ചിട്ടുണ്ട്. ഇതോടെപ്പം താളിയോലകളും സ്കാൻചെയ്ത് ഡിജിറ്റലൈസ് ചെയ്യുന്നുണ്ട്.
ഉള്ളൂർ എസ്. പരമേശ്വരയ്യരും ശൂരനാട്ട് കൂഞ്ഞൻപിള്ളയും മതിലകം രേഖകളുടെ ഒരുഭാഗം മൊഴിമാറ്റിയിരുന്നു. ഇനിയും കാണാത്ത നിരവധി രഹസ്യങ്ങൾ താളിയോലകളിലുണ്ടെന്ന് കരുതപ്പെടുന്നു. നിധിശേഖരത്തിലുള്ള പല അപൂർവആഭരണങ്ങളുടെയും ചരിത്രപരമായ പ്രത്യേകതകളെ കൂടാതെ തിരുവിതാംകൂർ ചരിത്രവുമായി ബന്ധപ്പെട്ട വിലപ്പെട്ട വിവരങ്ങളും ഇവയിൽ നിന്നും ലഭിക്കാം. രാജ്യത്തിന്റെ ജാതി സമ്പ്രദായം അടക്കമുള്ള സാമൂഹികാവസ്ഥകളെക്കുറിച്ച് വിശദമായ രേഖപ്പെടുത്തലുകൾ ഈ താളിയോലകളിലുണ്ട്. 


</doc>
<doc id="153119" url="https://ml.wikipedia.org/wiki?curid=153119" title="ജോൺ ഡ്യൂയി">
ജോൺ ഡ്യൂയി

പ്രശസ്ത അമേരിക്കൻ വിദ്യാഭ്യാസ ചിന്തകൻ. പ്രായോഗികവാദത്തിന്റെ ഉപജ്ഞാതാവ്. പ്രവർത്തനത്തിലൂടെ പഠിക്കുക എന്ന ആശയം ലോകത്തിനു മുമ്പാകെ അവതരിപ്പിച്ചു. 1916 ൽ പ്രസിദ്ധീകരിക്കപ്പെട്ട 'ജനാധിപത്യവും വിദ്യാഭ്യാസവും' ആണ് പ്രധാന കൃതി.


</doc>
<doc id="153120" url="https://ml.wikipedia.org/wiki?curid=153120" title="കാനൺ ഇ.ഒ.എസ്. 550ഡി.">
കാനൺ ഇ.ഒ.എസ്. 550ഡി.

2010 ഫെബ്രുവരി 8-ന്' കാനൺ പ്രഖ്യാപിച്ച 18.0 മെഗാ പിക്സെൽ ഡി.എസ്.എൽ.ആർ. (സിങ്കിൾ-ലെൻസ് റിഫ്ലെക്സ്) ക്യാമറ അഥവാ ഛായാഗ്രാഹിയാണ് കാനൺ ഇ.ഒ.എസ്. 550ഡി.. ഈ ഛായാഗ്രാഹി ജപ്പാനിൽ ഇ.ഒ.എസ്. കിസ്സ് എക്സ് 4 എന്നും വടക്കെ അമേരിക്കയിൽ റിബൽ റ്റി.2 ഐ. എന്നുമാണ് അറിയപെടുന്നത്.




</doc>
<doc id="153130" url="https://ml.wikipedia.org/wiki?curid=153130" title="മാരിയോ മിറാൻഡ">
മാരിയോ മിറാൻഡ

ഇന്ത്യയിലെ ഗോവ സംസ്ഥാനത്തു നിന്നുള്ള ഒരു കാർട്ടൂണിസ്റ്റായിരുന്നു മാരിയോ മിറാൻഡ (Mario Miranda). അദ്ദേഹത്തിന്റെ കാർട്ടൂണുകൾ ടൈംസ് ഓഫ് ഇന്ത്യ, ദി ഇക്കണോമിക്സ് ടൈംസ് എന്നീ മുൻനിര പത്രങ്ങളിൽ പ്രസിദ്ധീകരിക്കുന്നുണ്ട്. ഇല്ലസ്ട്രേറ്റഡ് വീക്‌ലി ഓഫ് ഇന്ത്യയിൽ പ്രസിദ്ധീകരിച്ച കാർട്ടൂണുകളാണ് അദ്ദേഹത്തിനെ ശ്രദ്ധേയനാക്കിയത്. 2002 ൽ അദ്ദേഹത്തിന് പത്മഭൂഷൻ പുരസ്കാരവും, 1988 ൽ പത്മശ്രീ പുരസ്കാരവും ലഭിച്ചിട്ടുണ്ട്.

ഒരു ഗോവൻ കത്തോലിക്കൻ ദമ്പതികൾക്ക് മകനായി "മരിയോ ജോവോ കാർലോസ് ദോ റോസാരിയോ ഡെ ബ്രിട്ടോ മിറാൻഡ" (Mario Joao Carlos do Rosario de Britto Miranda) ജനിച്ചത് ഇന്ത്യയിലെ ദാമൻ ജില്ലയിലായിരുന്നു. 
ഇവരുടെ കുടുംബത്തിന്റെ ഉത്ഭവം ഒരു ബ്രാഹ്മണകുടുംബത്തിൽ നിന്നായിരുന്നു. അദ്ദേഹത്തിന്റെ മുൻ തലമുറ റോമൻ കത്തൊലിക്കൻ മതത്തിലേക്ക് 1750 കളിൽ മാറുകയായിരുന്നു. 
അദ്ദേഹം പഠിച്ചത് ബാംഗളൂരിലെ സെ. ജോസഫ് ബോയ്സ് ഹൈസ്കൂളിലായിരുന്നു. പിന്നീട് മുംബൈയിലെ സെ. സേവിയാർ കോളേജിൽ നിന്നും ബി.എ. ബിരുദം നേടി.

ഒരു പരസ്യ സ്ഥാപനത്തിലാണ് അദ്ദേഹം ആദ്യകാലത്ത് ജോലി നോക്കിയിരുന്നത്. പിന്നീട് കാർട്ടൂണിൽ ശ്രദ്ധകേന്ദ്രീകരിച്ച് ഒരു മുഴു സമയ കാർട്ടൂണിസ്റ്റാവുകയായിരുന്നു. അദ്ദേഹത്തിന്റെ കാർട്ടൂണുകൾ ശ്രദ്ധേയമായത് ഇല്ലസ്ട്രേറ്റഡ് വീക്‌ലി ഓഫ് ഇന്ത്യ എന്ന ആഴ്ചപ്പതിപ്പിൽ പ്രസിദ്ധീകരിച്ചതിനു ശേഷമായിരുന്നു. "കറണ്ട്" ( "Current") എന്ന മാഗസിനിലും അദ്ദേഹത്തിന്റെ കാർട്ടൂണുകൾ പ്രസിദ്ധീകരിക്കാൻ തുടങ്ങി. പിന്നീട് അദ്ദേഹം ടൈംസ് ഓഫ് ഇന്ത്യ പത്രത്തിൽ സ്ഥിരമായി കാർട്ടൂണുകൾ പ്രസിദ്ധീകരിക്കാൻ അവസരൻ കിട്ടി. 
അദ്ദേഹം അഞ്ചു വർഷക്കാലം തന്റെ ജീവിതം ലണ്ടനിൽ ചിലവഴിച്ചിട്ടൂണ്ട്. അവിടെയും അദ്ദേഹം പല മാഗസിനുകളിലും കാർട്ടൂണുകൾ പ്രസിദ്ധീകരിച്ചിട്ടുണ്ട്. പിന്നീട് മുംബൈയിലേക്ക് തിരിച്ചു വന്ന് പ്രസിദ്ധ കാർട്ടൂണിസ്റ്റായ ആർ. കെ. ലക്ഷ്മണനോടൊപ്പം ടൈംസ് ഓഫ് ഇന്ത്യയിൽ ജോലി നോക്കി. 

1974 -ൽ അദ്ദേഹം അമേരിക്കയിലേക്ക് യാത്ര ചെയ്യുകയും അവിടുത്തെ പ്രസിദ്ധ കാർട്ടൂണിസ്റ്റുകളും കലാകാരന്മാരുമായ ചാൾസ്, ഹെർബ്‌ലോക്ക് എന്നിവരോടൊത്ത് ജോലി നോക്കുകയും ചെയ്തു. 

തന്റെ കാർട്ടൂണുകളുടെയും സൃഷ്ടികളുടെയും പ്രദർശനങ്ങൾ അദ്ദേഹം 22 ലധികം രാജ്യങ്ങളിൽനടത്തിയിട്ടുണ്ട്.

ഗോവയിലായിരുന്നു അദ്ദേഹത്തിന്റെ സ്ഥിരതാമസം. ഭാര്യയും രണ്ടു മക്കളും ഉണ്ട്. അദ്ദേഹത്തിന്റെ മൂത്തമകൻ രാഹുൽ ന്യൂയോർക്കിൽ ഒരു സലൂൺ നടത്തുന്നു. ഇളയ മകൻ റിഷാദ് ഒരു കാർട്ടൂണിസ്റ്റാണ്.

ഗോവയിൽ വിശ്രമ ജീവിതം നയിക്കുകയായിരുന്ന മാരിയോ മിറാൻഡ വാർദ്ധക്യസഹജമായ അസുഖത്താൽ 2011 ഡിസംബർ 11-ന് അന്തരിച്ചു.



</doc>
<doc id="153137" url="https://ml.wikipedia.org/wiki?curid=153137" title="ജോസഫ് പവ്വത്തിൽ">
ജോസഫ് പവ്വത്തിൽ

ചങ്ങനാശ്ശേരി അതിരൂപതയുടെ മുൻ ആർച്ച് ബിഷപ്പായിരുന്നു മാർ ജോസഫ് പവ്വത്തിൽ (ജ. ഓഗസ്റ്റ് 14, 1930, "കുറുമ്പനാടം", കേരളം, ഇന്ത്യ).

1930 ആഗസ്ത് 14-നാണ് ജോസഫ്, മറിയക്കുട്ടി ദമ്പതിമാരുടെ മകനായി ചങ്ങനാശ്ശേരി കുറുമ്പനാടം പൗവത്തിൽ വീട്ടിൽ പിജെ ജോസഫ് എന്ന ജോസഫ് പവ്വത്തിൽ ജനിച്ചത്. കുട്ടിക്കാലത്ത് അദ്ദേഹം പാപ്പച്ചൻ എന്ന പേരിലാണ് അറിയപ്പെട്ടിരുന്നത്. പിന്നീട് 1962 ഒക്ടോബർ 3ന് അദ്ദേഹം പൗരോഹിത്യം സ്വീകരിച്ചു, അതിനുശേഷം 1972 ഫിബ്രവരി 13 ന് കാഞ്ഞിരപ്പള്ളി രൂപതയുടെ മെത്രാനായി അഭിഷിക്തനായി.
1985 നവംബർ 5 ന് ചങ്ങനാശ്ശേരി അതിരൂപതയുടെ മെത്രാപ്പോലീത്തയായി അഭിഷിക്തനായി.
മാർ ജോസഫിനു മുൻപ് മാർ ആന്റണി പടിയറയായിരുന്നു ചങ്ങനാശ്ശേരി അതിരൂപതാ മെത്രാപ്പോലീത്ത.


</doc>
<doc id="153146" url="https://ml.wikipedia.org/wiki?curid=153146" title="മണിയാണി">
മണിയാണി

വടക്കൻ കേരളത്തിൽ കൂടുതലായി അധിവസിക്കുന്ന, ഹിന്ദുമതത്തിലെ ഒരു ജാതിവിഭാഗമാണ് മണിയാണി. ക്ഷത്രിയ കുലത്തിൽ പെടുന്ന യാദവർ എന്ന ജാതി വിഭാഗത്തിൽ ഉൾപ്പെടുന്ന ജാതികളായ ആയർ, മായർ, മണിയാണി, കോലയാൻ, എരുമാൻ, അഥവാ ഇരുമൻ എന്നീ മറ്റു പിന്നോക്ക ജാതിക്കാരിൽ (OBC) ഉൾപ്പെടുന്ന ഒരു ജാതി വിഭാഗമാണിത്. ശ്രീകൃഷ്ണന്റെ യാദവകുലത്തിൽ പെട്ടവരാണ്. ശ്രീകൃഷ്ണന്റെ കാലശേഷം ദ്വാരകയിൽ നിന്നും ഇന്ത്യയുടെ വിവിധ ഭാഗങ്ങളിലേക്ക് കുടിയേറിയ യാദവരുടെ പിന്മുറക്കാരാണ് എന്നാണു വിശ്വാസം. ഇവരെ പഴയ കാലത്ത് കോലായമ്മാർ എന്നും വിളിച്ചിരുന്നു. കാലി മേച്ചു നടന്നവരുടെ തെളിക്കോൽ മുന്നിർത്തിയാണ് കോലായൻ എന്ന പേരു വന്നത് എന്നു കരുതുന്നു. ഇവരിലെ ചെഞ്ചല്ലുവിദഗ്ദ്ധർക്കുള്ള പേരായിരുന്നി മണിയാണി എന്നുള്ള പദവിപ്പേര്. പിന്നീടെ സമുദായത്തെ തന്നെ ആ പേരിൽ വിളിച്ചു തുടങ്ങി.

ദ്വാരകയിൽ നിന്നും ഇന്ത്യയുടെ പല ഭാഗങ്ങളിലേക്കായി പുറപ്പെട്ടവരിലെ ഒരു സംഘം ഗോകർണ്ണം, മംഗലാപുരം വഴി കോലത്തുനാട്ടിലും തുളുനാട്ടിലും എത്തി എന്നു വിശ്വസിക്കുന്നു. മണിയാണി എന്നത് ജാതിപ്പേർ അല്ലെന്നും കൽ‌പ്പണിയിൽ പ്രാവീണ്യമുള്ളവർക്ക് കർണ്ണാടകദേശത്തുകാർ നൽകുന്ന ബഹുമതിനാമമാണെന്നും ഒരു അഭിപ്രായമുണ്ട്. മറ്റു പിന്നോക്കജാതിയിലാണ് കേരള ഗസറ്റിൽ ഉൾപ്പെടുത്തിയിരിക്കുന്നതെങ്കിലും പേരിനൊപ്പം മണിയാണി എന്നോ നായർ എന്നോ ജാതിപ്പേർ ചേർക്കാറുണ്ട്. ക്ഷേത്രങ്ങളും, രാജഭവനങ്ങളും നിർമ്മിക്കലും, കന്നുകാലി വളർത്തലുമായി കഴിഞ്ഞുപോന്ന കർണാടക ദേശക്കാർ ഇങ്ങോട്ട് കുടിയേറിപ്പാർത്തു എന്നും കരുതപ്പെടുന്നു. ഇവർ കൊയക്കാട്ട്, കരക്കാട്ടിടം, കല്യാട് തുടങ്ങിയ ജന്മിമാരുടെയും ചിറക്കൽ കോവിലകം പോലുള്ള രാജവംശങ്ങളുടെയും ഭൂമി, വാരത്തിനും, കാണത്തിനും, വാങ്ങി കൃഷിചെയ്തു വന്നു. ക്രമേണ മൂന്നു തൊഴിലും (കൃഷി, കാലിവളർത്തൽ, കെട്ടിടം പണി) ഇവരുടെ ജീവിതോപാധിയായി മാറി.

പൂരക്കളി, മറത്തുകളി എന്നിവ സാധാരണയായി തീയ്യർ, മണിയാണി തുടങ്ങിയ സമുദായാംഗങ്ങളാണു നടത്താറുള്ളത്. കാസ്ർഗോഡ് ജില്ലയിലെ കഴകങ്ങൾ ആയ കല്യോട്ട് കഴകം ( പുല്ലൂർ - പെരിയ), കണ്ണമംഗലം കഴകം (തൃക്കരിപ്പൂർ), മുളവന്നൂർ കഴകം (ബേളൂർ) എന്നിവയും കണ്ണൂർ ജില്ലയിൽ കാപ്പാട് കഴകവും ചേർന്ന് നാലു കഴകങ്ങളാണ് ഈ സമുദായത്തിനുള്ളത്. തീയരുടെ പ്രധാനപ്പെട്ട നാലു കഴകങ്ങൾ തീരദേശത്തായിരിക്കേ, മണിയാണിമാരുടെ ആദികഴകങ്ങൾ മേച്ചിപുറങ്ങൾ നിറഞ്ഞ ഇടനാടുകളിലായിരുന്നു. മണിയാണിമാരുടെ മുഖ്യ കഴകങ്ങളിലെല്ലാം മുഖ്യമായി ആരാധിക്കുന്നത് പേരു വ്യത്യസ്തമെങ്കിലും തായ്പരദേവതയെ തന്നെയാണ്. കണ്ണങ്കാട്ടു ഭഗവതിയും പുതിയ ഭഗവതിയും പണയക്കാട്ട് ഭഗവതിയും ഇവരുടെ പ്രധാന ഉപാസനാമൂർത്തികളാണ്.

മണിയാണിമാരുടെ പ്രധാന സ്ഥലമായിരുന്നു മുളവന്നൂർ കഴക പരിസരം. കുലദേവതയെ കുടിയിരുത്തിയ 11 കണ്ണങ്കാട്ടു കാവുകളും 3 മുക്കാല്വട്ടവും രണ്ടു കന്നിരാശികളുമായി ശക്തമായ ഒരു ഗോത്രപാരമ്പര്യസംരക്ഷണ വ്യവസ്ഥിതി മണിയാണി സമുദായത്തിനുണ്ട്. തെയ്യങ്ങൾ ഇവരെ ആറുകിരിയം എന്നാണ് അഭിസംബോധന ചെയ്യുക. മണിയാണി സമുധായത്തിലെ അംഗങ്ങൾ അമ്പാടിക്കിരിയം, ചെട്ടിയാർ കിരിയം, കൊട്ടാരക്കിരിയം, പതയാർ കിരിയം, പുളിയാർ കിരിയം, നന്താർ കിരിയം എന്നിവയിൽ ഏതിലെങ്കിലും ഒന്നിൽ പെടുന്നവരായിരിക്കും.



</doc>
<doc id="153147" url="https://ml.wikipedia.org/wiki?curid=153147" title="സസ്യങ്ങളുടെ അനാറ്റമി">
സസ്യങ്ങളുടെ അനാറ്റമി

സസ്യശരീരത്തിലെ ബാഹ്യാന്തരികഘടനകളെക്കുറിച്ചുള്ള പഠനമാണ് സസ്യശരീരഘടനാശാസ്ത്രം അഥവാ സസ്യങ്ങളുടെ അനാറ്റമി (Anatomy of plants). ഈ പഠനം സൂക്ഷ്മഘടനയെക്കുറിച്ചുള്ളതോ പൊതുവായുള്ളതോ ആകാം. ശരീരഘടനാശാസ്ത്രം കോശശാസ്ത്രവുമായി വളരെ ബന്ധപ്പെട്ടിരിക്കുന്നു.

സസ്യഘടനാശാസ്ത്രപഠനം പുരാതനകാലം മുതല്ക്കുതന്നെ ഭാരതത്തിലാരംഭിച്ചിരുന്നതായി തെളിവുകളുണ്ട്. സസ്യശരീരത്തെ ത്വക്ക് (പുറത്തുള്ള ആവരണചർമം), മൻസാ (മൃദുവായ സസ്യശരീരഭാഗങ്ങൾ), അസ്ഥി (കാഠിന്യമുള്ള ശരീരഭാഗങ്ങൾ), സ്നായു (ഫ്ലോയം-Phloem-ത്തിലെ ഫൈബറുകൾ), മജ്ജ (പിത്ത്-pith) എന്നിങ്ങനെ അഞ്ച് ആയി അന്നേ തന്നെ തരംതിരിച്ചിരുന്നു.

പാശ്ചാത്യലോകത്ത് സസ്യശാസ്ത്രപഠനം ആദ്യമാരംഭിച്ചത് അരിസ്റ്റോട്ടിലിന്റെ കാലത്ത് (ബി.സി. 384-322) ആയിരുന്നു. സസ്യശരീരത്തിൽ ഇന്നറിയപ്പെടുന്ന ഖരവ്യൂഹം(xylem), മൃദുവ്യൂഹം(phloyem), പിത്ത് എന്നീ ഭാഗങ്ങളെ ആദ്യമായി രേഖപ്പെടുത്തിയത് അരിസ്റ്റോട്ടലിന്റെ ശിഷ്യനായ തിയോഫ്രാസ്റ്റസ് ആയിരുന്നു. അതിനുശേഷം വളരെക്കാലത്തേക്ക് ഈ ശാസ്ത്രശാഖ അധികം ശ്രദ്ധിക്കപ്പെട്ടില്ല.

സൂക്ഷ്മദർശിനിയുടെ കണ്ടുപിടിത്തത്തോടെ ഈ ശാസ്ത്രശാഖ ഒരു നവജീവൻ കൈക്കൊണ്ടു. 1590-ൽ ജാൻസ് (jans), സഖറിയാസ് ജാൻസെൻ (Zacharias janssen) എന്നീ ഡച്ചുകാർ ആദ്യമായി ഒരു സംയുക്ത സൂക്ഷ്മദർശിനി (Compound Microscope) നിർമിച്ചു. ഒരു സസ്യശരീരഭാഗം ആദ്യമായി സൂക്ഷ്മദർശിനിയിൽക്കൂടി പഠനവിധേയമാക്കിയത് റോബർട്ട് ഹൂക്ക് (Robert Hook ) എന്ന ഇംഗ്ലീഷുകാരനാണ്. അദ്ദേഹത്തിന്റെ തുടർന്നുള്ള നിരീക്ഷണഫലങ്ങൾ 1665-ൽ മൈക്രോഗ്രാഫിയ (Micro -graphia) എന്ന പ്രസിദ്ധീകരണത്തിൽ പ്രത്യക്ഷപ്പെടുകയുണ്ടായി; നെഹീമിയാ ഗ്രൂ (Nehemiah Grew-1641-1712) എന്ന ഇംഗ്ലീഷുകാരനും മാഴ്സെല്ലോ മാൽപിജി (Marcello Malpighi , 1628-94) എന്ന ഇറ്റലിക്കാരനും ഈ ശാസ്ത്രശാഖയിൽ ഗവേഷണം നടത്തിയിരുന്നു. നെഹീമിയായുടെ അനാറ്റമി ഒഫ് പ്ലാന്റ്സ് (Ana-tomy Plants) എന്ന പുസ്തകം സസ്യങ്ങളുടെയും മൃഗങ്ങളുടെയും ശരീരഘടനയെക്കുറിച്ചുള്ള താരതമ്യപഠനം ഉൾക്കൊള്ളുന്നു. പാരൻകൈമ (parenchy-ma), വെസൽ (vessel) എന്നീ പദങ്ങൾ ആദ്യമായി ഉപയോഗിക്കപ്പെട്ടതും ഈ പുസ്തകത്തിലാണ്. 1675-ൽ പ്രസിദ്ധീകരിച്ച മാൽപിജിയുടെ അനാറ്റോമേ പ്ലാന്റം (Anatome Plantum) എന്ന പുസ്തകത്തിലാണ് സർപ്പിളവെസലുകൾ (spiral vesels), സ്റ്റോമ എന്നിവയെപ്പറ്റിയുള്ള ആദ്യവിവരണം അടങ്ങിയിരിക്കുന്നത്.

19-ആം നൂറ്റാണ്ടിൽ കോശങ്ങളുടെയും വെസലുകളുടെയും ഉദ്ഭവത്തെക്കുറിച്ചുള്ള പഠനത്തിൽ ശ്രദ്ധ കേന്ദ്രീകരിച്ചവരായിരുന്നു ഫാങ്കോയ് മിർബനും (Charles Fancois Mirben, 1778-858), കർട് സ്പ്രെൻഗലും (Curt Sprengel, 1766-1833).

റോബർട്ട് ബ്രൌൺ (1773-1858) എന്ന ആംഗലേയശാസ്ത്രകാരനാണ് ആദ്യമായി കോശത്തിലെ ജീവദ്രവ (protoplasm) ത്തിന്റെ ഘടനയും പ്രാധാന്യവും പഠനവിഷയമാക്കിയത്. ഹ്യൂഗോ ഫൊൺ മോൾ (Hugo von Mohi, 1805-72) ജീവികളിൽ ജീവദ്രവത്തിന്റെ പ്രാധാന്യം വ്യക്തമാക്കിയതോടെ കോശത്തെക്കുറിച്ച് അതുവരെ ഉണ്ടായിരുന്ന ധാരണകൾ പാടേ മാറുകയുണ്ടായി.

അനാറ്റമി എന്ന ശാസ്ത്രശാഖയ്ക്കു മഹത്തായ സംഭാവനകൾ നല്കിയ മറ്റൊരാളാണ് കാൾ ഫൊൺ നഗെലി (Carl von Nageali 1817-91). പ്രാഥമിക മെരിസ്റ്റമിക കലകൾ (primary meri-stems), ദ്വിതീയ മെരിസ്റ്റമിക കലകൾ (secondary meristems), സംവഹന വ്യൂഹങ്ങളുടെ വർഗീകരണം എന്നിവയെക്കുറിച്ച് ഇന്നുള്ള അറിവിനാധാരം അദ്ദേഹത്തിന്റെ ഗവേഷണങ്ങളാണ്. അടുത്തകാലത്തായി ഈ ശാസ്ത്രശാഖയിലെ പഠനങ്ങൾ വർധമാനമായിട്ടുണ്ട്. ഹാൻസ്റ്റീൻ (ഹിസ്റ്റോജൻ സിദ്ധാന്തം), സാക്സ് (ടിഷ്യൂകളുടെ തരംതിരിക്കൽ), ഹാബർലാന്റ് (ശരീരഘടനാശാസ്ത്രവും ശരീരക്രിയാവിജ്ഞാനവും തമ്മിലുള്ള പരസ്പരബന്ധം), വാൻടീഗ് ഹാം (സ്റ്റീൽ സിദ്ധാന്തം), ബെയ്ലി, ഫോസ്റ്റർ, ഈസോ, മജൂംദാർ, മെറ്റ്കാഫ്, ചോക് എന്നീ ശാസ്ത്രകാരൻമാരുടെ സംഭാവനകൾ വിലപ്പെട്ടവയാണ്.

ശരീരത്തിന്റെ അടിസ്ഥാനഘടകങ്ങളായ കോശങ്ങൾ ഘടനയിൽ സദൃശമാണെങ്കിലും ആകൃതിയിലും ധർമത്തിലും വൈവിധ്യം പുലർത്തുന്നു. ആൽഗ, ഫംഗസ് തുടങ്ങിയ ലളിതസസ്യങ്ങളിൽ കോശങ്ങളെല്ലാം തന്നെ ഏതാണ്ടൊരുപോലെയിരിക്കും. എന്നാൽ സസ്യത്തിന്റെ സങ്കീർണത വർധിക്കുന്നതോടൊപ്പം കോശങ്ങളുടെ ആകൃതി പ്രകൃതികളിലും ധർമത്തിലും വൈവിധ്യം കൂടുതലാകുന്നു. കോശങ്ങളുടെ സാജാത്യവൈജാത്യങ്ങളെ ആധാരമാക്കി അവയെ പലതാക്കി തിരിച്ചിട്ടുണ്ട്.

സസ്യത്തിൽ പൊതുവേയും ഇളംഭാഗങ്ങളിൽ പ്രത്യേകിച്ചും സുലഭമായി കാണുന്ന ടിഷ്യു. ഇവ സമവ്യാസീയവും കട്ടികുറഞ്ഞ കോശഭിത്തികളോടുകൂടിയവയുമാണ്. ഇവയിൽ ജീവദ്രവം നിറഞ്ഞിരിക്കും. ധർമം, സ്ഥാനം എന്നിവയെ ആധാരമാക്കി പാരൻകൈമ കോശങ്ങൾക്ക് ഘടനാവ്യത്യാസങ്ങളുണ്ടായിരിക്കും. പരിണാമപരമായും വികാസപരമായും ഇവ മറ്റു കോശങ്ങളെക്കാൾ സരളമാണ്. 

കാണ്ഡം, ഇലഞെട്ട്, ഞരമ്പുകൾ തുടങ്ങിയവയുടെ ബഹിർഭാഗത്ത് പാളികളായോ ചെറു വ്യൂഹങ്ങളായോ കാണപ്പെടുന്നു. ആകൃതിയിൽ സമവ്യാസീയമോ ദീർഘാകാരമോ ഇവയുടെ മധ്യവർത്തിയോ ആകാം. ഈ തരത്തിലുള്ള കോശങ്ങൾ ഒന്നിച്ചു ചേരുന്ന ഭാഗങ്ങളിൽ കോശഭിത്തികൾ കട്ടികൂടിയിരിക്കും.

ഒരു ബലകൃതകല (strengthening tissue). ലിഗ്നിൻ, സൂബറിൻ എന്നീ രാസവസ്തുക്കൾ അടിഞ്ഞുകൂടുന്നതിനാൽ ഇതിന്റെ കോശഭിത്തികളുടെ കട്ടി കൂടിയിരിക്കും. വളർച്ചയുടെ ആദ്യഘട്ടങ്ങളിൽ മാത്രമേ ഇതിൽ ജീവദ്രവം കാണൂ; ഫൈബറുകൾ, സ്ക്ലീറിഡുകൾ എന്നിങ്ങനെ രണ്ടുതരം കോശങ്ങൾ ഇതിൽപ്പെടുന്നു.

സൈലം, ഫ്ളോയം എന്നിവ. വേരുകൾ ആഗിരണം ചെയ്യുന്ന ഭക്ഷണപദാർഥങ്ങൾ ഇലകളിലെത്തിച്ചുകൊടുക്കുകയാണ് സൈലത്തിന്റെ ജോലി. പാചകം ചെയ്യപ്പെടുന്ന ഭക്ഷണം ചെടിയുടെ വിവിധ ഭാഗങ്ങളിലേയ്ക്ക് ഫ്ലോയം എത്തിച്ചുകൊടുക്കുന്നു. സൈലവും ഫ്ലോയവും വിവിധതരം കോശങ്ങളാൽ സംവിധാനം ചെയ്യപ്പെട്ട സങ്കീർണകലകളാണ്.

സസ്യത്തിന്റെ പ്രധാന ഭാഗങ്ങളിലെല്ലാം തന്നെ മൂന്നുതരം കലാവ്യൂഹങ്ങളെ വ്യക്തമായി വേർതിരിക്കാം.


കോശവിഭജനം തുടർച്ചയായി നടന്നുകൊണ്ടിരിക്കുന്ന സസ്യശരീരഭാഗങ്ങൾ. സ്ഥാനമനുസരിച്ച് അവയെ അഗ്രമെരിസ്റ്റം (apical meristems), പാർശ്വമെരിസ്റ്റം (lateral Meristem), അന്തർവേശി മെരിസ്റ്റം (Intercalary meristem) എന്നിങ്ങനെ മൂന്നായി തിരിച്ചിരിക്കുന്നു. ഉദ്ഭവത്തെ ആധാരമാക്കി പ്രാഥമിക മെരിസ്റ്റം (primary meristem) എന്നും ദ്വിതീയ മെരിസ്റ്റം (secondary meristem) എന്നും രണ്ടു തരത്തിൽ ഇവയെ തിരിച്ചിട്ടുണ്ട്.

അഗ്രമെരിസ്റ്റത്തിൽനിന്നുദ്ഭവിക്കുന്ന ഭാഗങ്ങൾ - വേര്, തടി, ഇല, പ്രത്യുത്പാദനാവയവങ്ങൾ തുടങ്ങിയവ - പ്രാഥമിക സസ്യഭാഗങ്ങൾ (primary plant body) എന്നും അവയിലെ കലകൾ പ്രാഥമിക കലകൾ എന്നും അറിയപ്പെടുന്നു. എല്ലാ ദ്വിബീജപത്രികളിലും ചില ഏകബീജപത്രികളിലും പുതുതായുണ്ടാകുന്ന പാർശ്വമെരിസ്റ്റങ്ങളുടെ പ്രവർത്തനഫലമായി പാർശ്വവളർച്ച നടക്കുന്നതായി കാണാം. ഇവയെ ദ്വിതീയ സസ്യഭാഗങ്ങൾ എന്നും ഇവയിലെ കലകളെ ദ്വിതീയകലകൾ എന്നും വിളിക്കുന്നു.

അഗ്രമെരിസ്റ്റത്തിനു പിന്നിലായുള്ള ഭാഗത്താണ് കലാവിഭേദനം തുടങ്ങുന്നത്. കോശങ്ങൾ ദീർഘീകരിക്കുന്നതോടൊപ്പം അവയ്ക്കുള്ളിൽ രിക്തികകൾ പ്രത്യക്ഷപ്പെടുകയും ചെയ്യുന്നു. ഇവയിൽ ബഹിർഭാഗത്തുള്ളവ കോർടെക്സും മധ്യഭാഗത്തുള്ളവ പിത്തും ആയിത്തീരുന്നു. ഇതിനു ഗ്രൌണ്ട് മെരിസ്റ്റം എന്നാണ് പേര്. കോർടെക്സിനും പിത്തിനുമിടയ്ക്കു കാണുന്ന പ്രോകേമ്പിയത്തിൽ (procambium) നിന്നാണ് സംവഹനകലയുടെ ഉദ്ഭവം. സൈലത്തിനും ഫ്ലോയത്തിനുമിടയിൽ കാണുന്ന പ്രോകേമ്പിയത്തെ ഫാസിക്കുലർ കേമ്പിയം (Fascicular cambium) എന്നു വിളിക്കുന്നു. സംവഹനകലയെ ചുറ്റി പ്രോട്ടോഡേം (protoderm) എന്നറിയപ്പെടുന്ന ഒരു നിര കോശങ്ങൾ ഉള്ളതിൽ നിന്നാണ് എപ്പിഡെർമിസ് ഉദ്ഭവിക്കുന്നത്.

സസ്യഭാഗങ്ങളെ പൊതിഞ്ഞുകാണുന്ന ഒരു നിര (ഒന്നിലധികവുമാകാം) കോശങ്ങൾ. വായവഭാഗങ്ങളിൽ ഇതു പ്രധാനമായും ആവരണകലയാണ്. വേരിന്റെ എപ്പിഡെർമിസ് തണ്ടിന്റേതിലും ഇലയുടേതിലുംനിന്ന് ഘടനയിൽ വ്യത്യസ്തമാണെങ്കിലും എല്ലായിടത്തും ധർമം ഒന്നുതന്നെ.

മുഖ്യമായും പാരൻകൈമകോശങ്ങൾകൊണ്ടാണിതിന്റെ നിർമിതി. ഏകബീജപത്രികളിലും ദ്വിബീജപത്രികളിലും സസ്യത്തിന്റെ വിവിധ ഭാഗങ്ങളിലും ഇതിന്റെ കോശസംവിധാനം വ്യത്യസ്തമായിരിക്കും.

കോർടെക്സിനുള്ളിലായി കാണുന്ന ഒരു നിര പ്രത്യേകതരം കോശങ്ങൾ.

പ്രകാശസംശ്ലേഷണത്തിലൂടെ ഭക്ഷണപദാർഥങ്ങൾ തയ്യാറാക്കുന്നതിന് ഉപകരിക്കുന്ന കല. ദീർഘവൃത്താകൃതിയിലുള്ള ഈ പാരൻകൈമ കോശങ്ങളിൽ ഹരിതകണങ്ങൾ സുലഭമായി കാണാം. ഇലകളിലാണ് ഇത് കൂടുതലായി കാണപ്പെടുക.

വേര് വലിച്ചെടുക്കുന്ന അസംസ്കൃത ഭക്ഷണപദാർഥങ്ങൾ ഇലകളിലെത്തിക്കുന്ന സൈലവും, അവിടെനിന്നും പാചകം ചെയ്യപ്പെട്ട ഭക്ഷണസാധനങ്ങൾ ചെടിയുടെ വിവിധ ഭാഗങ്ങളിൽ എത്തിച്ചുകൊടുക്കുന്ന ഫ്ലോയവും ചേർന്നതാണ് സംവഹനകലാവ്യൂഹം; ട്രാക്കിയോഫൈറ്റ എന്ന വിഭാഗത്തിൽപ്പെട്ട സസ്യങ്ങളുടെ പ്രത്യേകതയാണ് ഇതിന്റെ സാന്നിധ്യം.



</doc>
<doc id="153148" url="https://ml.wikipedia.org/wiki?curid=153148" title="കോലയാൻ">
കോലയാൻ

വടക്കൻ കേരളത്തിലെ ഹിന്ദു മതത്തിലെ ഒരു ജാതി വിഭാഗം.മണിയാണി, എരുമാൻ, യാദവ തൂടങ്ങിയ ജാതിക്കാർ ഇതിൽ ഉൾപ്പെടുന്നു.ശ്രീകൃഷ്ണന്റെ യാദവ കുലത്തിൽ പെട്ടവരാണ് തങ്ങൾ എന്നു ഇവർ വിശ്വസിക്കുന്നു.ശ്രീകൃഷ്ണന്റെ കാലശേഷം ദ്വാരകയിൽ നിന്നും ഇന്ത്യയുടെ വിവിധ ഭാഗങ്ങളിലേക്ക് കുടിയേറിയ യാദവരുടെ പിന്മുറക്കാരാണ് എന്നാണു വിശ്വാസം.
ദ്വാരകയിൽ നിന്നും ഇന്ത്യയുടെ പല ഭാഗങ്ങളിലേക്കായി പുറപ്പെട്ടവരിലെ ഒരു സംഘം ഗോകർണ്ണം, മംഗലാപുരം വഴി കോലത്ത് നാട്ടിലും തുളു നാട്ടിലും എത്തി എന്നു വിശ്വസിക്കുന്നു. മണിയാണി എന്നത് ജാതിപ്പേർ അല്ലെന്നും കർണ്ണാടക ദേശത്തുകാർ കൽ‌പ്പണിയിൽ പ്രാവിണ്യമുള്ളയാൾ എന്ന നിലയിൽ നൽകുന്ന ബഹുമതി പേരാണെന്നും ഒരു അഭിപ്രായമുണ്ട്. മറ്റു പിന്നോക്ക ജാതിയിലാണു കേരള ഗസറ്റിൽ ഉൾപ്പേടുത്തിയിരിക്കുന്നുവെങ്കിലും പേരിനൊപ്പം മണിയാണി എന്നോ നായർ എന്നോ ജാതിപ്പേർ ഇവരിൽ ചിലർ ചേർക്കാറുണ്ട്. ക്ഷേത്രങ്ങളും, രാജ ഭവനങ്ങളും നിർമ്മിക്കലും, കന്നുകാലി വളർത്തലുമായി കഴിഞ്ഞു പോന്ന കർണാടക ദേശക്കാർ ഇങ്ങോട്ട് കുടിയേറിപ്പാർത്തു എന്നു കരുതുന്നതാണു യുക്തി. കൊയക്കാട്ട്, കരക്കാട്ടിടം കല്യാട് തുടങ്ങിയ ജന്മിമാരുടേതും ചിറക്കൽ കോവിലകം പോലുള്ള രാജ വംശങ്ങളുടെയും ഭൂമി വാരത്തിനും, കാണത്തിനു വാങ്ങിയും കൃഷി ചെയ്തു വന്നു. ക്രമേണ മൂന്നു തൊഴിലും (കൃഷി, കാലി വളർത്തൽ, കെട്ടിടം പണി) ഇവരുടെ ജീവിതോപാധിയായി മാറി. ക്ഷേത്ര നിർമ്മാണത്തിനും, പാൽ കൈകാര്യം ചെയ്യുന്നതിനും ഒരു മേൽജാതി പരിവേഷം ആവശ്യമായതിനാൽ അധികാരി വർഗ്ഗം നായർ എന്ന സമുദായ നാമം നൽകുകയും ചെയ്തിരിക്കാം.


</doc>
<doc id="153149" url="https://ml.wikipedia.org/wiki?curid=153149" title="എരുമാൻ">
എരുമാൻ

വടക്കൻ കേരളത്തിലെ ഹിന്ദു മതത്തിലെ ഒരു ജാതി വിഭാഗമാണു "എരുമാൻ". ഇവരെ "എരുവാൻ" എന്നും അറിയപ്പെടുന്നു. ഈ വിഭാഗത്തിൽ കോലയാൻ,മണിയാണി ,യാദവ എന്നിവ ഉൾപ്പെടുന്നു. ശ്രീകൃഷ്ണന്റെ യാദവകുലത്തിൽ പെട്ടവരാണ് തങ്ങൾ എന്നു ഇവർ വിശ്വസിക്കുന്നു. ശ്രീകൃഷ്ണന്റെ കാലശേഷം ദ്വാരകയിൽ നിന്നും ഇന്ത്യയുടെ വിവിധ ഭാഗങ്ങളിലേക്ക് കുടിയേറിയ യാദവരുടെ പിന്മുറക്കാരാണ് എന്നാണു വിശ്വാസം.

ദ്വാരകയിൽ നിന്നും ഇന്ത്യയുടെ പല ഭാഗങ്ങളിലേക്കായി പുറപ്പെട്ടവരിലെ ഒരു സംഘം ഗോകർണ്ണം, മംഗലാപുരം വഴി കോലത്ത നാട്ടിലും തുളു നാട്ടിലും എത്തി എന്നു വിശ്വസിക്കുന്നു. മണിയാണി എന്നത് ജാതിപ്പേർ അല്ലെന്നും കർണ്ണാടക ദേശത്ത്കാർ കൽ‌പ്പണിയിൽ പ്രാവിണ്യമുള്ളയാൾ എന്ന നിലയിൽ നൽകുന്ന ബഹുമതിപേരാണെന്നും ഒരു അഭിപ്രായമുണ്ട്. മറ്റുപിന്നോക്ക ജാതിയിലാണു കേരള ഗസറ്റിൽ ഉൾപ്പേടുത്തിയിരിക്കുന്നുവെങ്കിലും പേരിനൊപ്പം മണിയാണി എന്നോ നായർ എന്നോ ജാതിപ്പേർ ഇവരിൽ ചിലർ ചേർക്കാറുണ്ട്. ക്ഷേത്രങ്ങളും, രാജ ഭവനങ്ങളും നിർമ്മിക്കലും, കന്നുകാലി വളർത്തലുമായി കഴിഞ്ഞുപോന്ന കർണാടക ദേശക്കാർ ഇങ്ങോട്ട് കുടിയേറിപ്പാർത്തു എന്നു കരുതുന്നതാണു യുക്തി. കൊയക്കാട്ട്. കരക്കാട്ടിടം, കല്യാട് താഴത്ത് വീട്, തുടങ്ങിയ ജന്മിമാരുടേതും ചിറക്കൽ കോവിലകംപോലുള്ള രാജവംശങ്ങളുടെയും ഭൂമി വാരത്തിനും,കാണത്തിനു വാങ്ങിയും കൃഷി ചെയ്തു വന്നു. ക്രമേണ മൂന്നു തൊഴിലും (കൃഷി, കാലി വളർത്തൽ, കെട്ടിടം പണി) ഇവരുടെ ജീവിത ഉപാധിയായി മാറി. ക്ഷേത്ര നിർമ്മാണം, അമ്പലങ്ങളിലെ പൂജ ആവശ്യത്തിനുള്ള പാൽ ,വയത്തൂർ കാലിയാർ ശിവക്ഷേത്രം, പയ്യാവൂർ ശിവക്ഷേത്രം എന്നിവിടങ്ങളിലെ ഊട്ടുത്സവങ്ങൾക്കാവശ്യമായ മോര്,നെയ്യ് എന്നിവ എത്തിക്കുക, തുടങ്ങിയ പ്രവൃത്തികളിലും ഏർപ്പെട്ടിരുന്നതിനാൽ ഇവരെ നായർ വിഭാഗമായി കണക്കാക്കിയിരുന്നു.


</doc>
<doc id="153172" url="https://ml.wikipedia.org/wiki?curid=153172" title="ക്രിസ്റ്റീന ലെഗാർദെ">
ക്രിസ്റ്റീന ലെഗാർദെ

അന്താരാഷ്ട്ര നാണയ നിധിയുടെ അഥവാ ഐ.എം.എഫ്-ന്റെ ഇപ്പോഴത്തെ അധ്യക്ഷയാണ് ക്രിസ്റ്റീന ലെഗാർദെ (ഇംഗ്ലീഷ്: Christine Lagarde) (ജനനം: 1956 ജനുവരി 1). ഈ സംഘടനയുടെ പ്രഥമ വനിതാ മേധാവിയാണ് ക്രിസ്റ്റീന . ഫ്രഞ്ച് ധനകാര്യ മന്ത്രിയായിരുന്ന ഇവർ അതിനു മുൻപ് കൃഷിവകുപ്പ് മന്ത്രിയായും വാണിജ്യവകുപ്പ് മന്ത്രിയായും സേവനം അനുഷ്ടിച്ചിട്ടുണ്ട്. മുൻ ഐ.എം.എഫ് മേധാവി ഡൊമനിക് സ്ട്രാസ്‌കാൻ ലൈംഗിക അപവാദക്കേസിൽ അറസ്റ്റിലായതിനെ തുടർന്ന് സ്ഥാനം രാജിവെച്ചതോടെയാണ് പുതിയ മേധാവിയെ തെരഞ്ഞെടുക്കേണ്ടതായി വന്നത്. അഗസ്റ്റിൻ കാസ്റ്റൻസിനെയെയാണ്‌ ക്രിസ്റ്റീന പരാജയപ്പെടുത്തിയത്‌. അമേരിക്കയുടെയും യൂറോപ്യൻ രാജ്യങ്ങളുടെയും ഒപ്പം ഇന്ത്യയുടെയും പിന്തുണ ക്രിസ്റ്റീനക്കുണ്ടായിരുന്നു. 

ഫ്രാൻസിലെ ധനമന്ത്രി ആയി പ്രവർത്തിച്ചു വരികയായിരുന്നു അവർ. മെക്സിക്കോയുടെ കേന്ദ്ര ബാങ്കിന്റെ മേധാവി ആയ അഗസ്റ്റിൻ കാർസ്പെന്സിനെ വോട്ടെടുപ്പിൽ പരാജയപ്പെടുത്തിയാണ് ലാഗാർദെ ഈ പദവിയിൽ എത്തിയത്. ഐ.എം.എഫ് മാനേജിംഗ് ഡയറക്ടർ ആകുന്ന അഞ്ചാമത്തെ ഫ്രാൻസ് സ്വദേശി ആണ് ലഗാർദെ.

1956 ജനുവരി ഒന്നിന് പാരിസിൽ ജനിച്ച ലഗാർദെ ദീർഘ കാലം അമേരിക്കയിൽ അഭിഭാഷകയായിരുന്നു.1981 മുതൽ ഷിക്കാഗോയിലെ 'ബെക്കെർ ആൻഡ്‌ മക്കെൻസി ' എന്നാ നിയമ സേവന സ്ഥാപനത്തിൽ പ്രവർത്തിച്ചു വന്ന അവർ 1999-ൽ അതിന്റെ ആദ്യത്തെ വനിതാ മേധാവി ആയി.പിന്നീട് ഫ്രെഞ്ച് രാഷ്ട്രീയത്തിൽ ഇറങ്ങി.വലതു പക്ഷ കക്ഷി ആയ 'യുനിയൻ ഫോർ എ പോപ്പുലർ മൂവ്മെന്റിൽ' ആണ് അണിനിരന്നത്.2005-ൽ വാണിജ്യ-വ്യവസായ മന്ത്രി ആയി.2007-ൽ ധന വകുപ്പിലേക്ക് മാറിയപ്പോൾ രാജ്യത്തെ ആദ്യ വനിതാ ധന മന്ത്രി ആയി.യുറോപ്പിലെ ഏറ്റവും മികച്ച ധനമന്ത്രി ആയി 2009-ൽ 'ഫിനാൻഷ്യൽ ടൈംസ്‌' ലഗാർദെയെ തിരഞ്ഞെടുത്തു. അതെ വർഷം അമേരിക്കയിലെ ഫോർബ്സ് മാസിക ലോകത്തെ ശക്തരായ വനിതകളുടെ പട്ടികയിൽ പതിനേഴാം സ്ഥാനം നൽകി.


</doc>
<doc id="153179" url="https://ml.wikipedia.org/wiki?curid=153179" title="ഉച്ചാരതെയ്യം">
ഉച്ചാരതെയ്യം

വടക്കൻ കേരളത്തിലെ ഒരു അനുഷ്ഠാന കലയാണ് ഉച്ചാരൽ. മനുഷ്യനേയും കാലികളേയും ബാധിക്കുന്ന പകർച്ചവ്യാധി കളിൽ നിന്നും നാടിനെ രക്ഷിക്കാൻപുലയർ കെട്ടിയാടുന്ന ഒരു തെയ്യം
മകം ഇരുപത്തി മൂന്നാം തീയതി ആണ് ഉച്ചാരൽ. ഭൂമീദേവി ഋതുമതിയാകുന്നത് എന്നാണു സങ്കൽ‌പ്പം.അന്നു ഭൂമിയുമായി ബന്ധപ്പെട്ട ഒന്നും ചെയ്യാൻ പാടില്ല എന്നാനു വിശ്വാസം.ചൂൽകൊണ്ട് വീടും പരിസരവും അടിച്ച് വാരാനോ, കൃഷിപ്പണികൾ ചെയ്യാനോ പാടില്ല.കാർഷിക ഉപകരണങ്ങൽ ഭൂമി തൊടാതെ വെക്കണം എന്നാണു വിശ്വാസം.
പുലയർ മകരം 27 മുതൽ 16 ദിവസം തെയ്യകോലങ്ങൾ കെട്ടി തുടി കൊട്ടും പാട്ടുമായി ജാതി-മതഭേദമന്യേ ഗൃഹ സന്ദർശനം നടത്തുന്ന ഈ അനുഷ്ഠാനം ഉച്ചാര മാസത്തിൽ നടത്തുന്നത് കോണ്ടാണ് ഈ തെയ്യത്തിനു ഉച്ചാരതെയ്യം എന്നു പേർ വന്നത്.
മാരിയമ്മ തെയ്യം, പുതിയ ഭഗവതി തെയ്യം, ഗുളികൻ തെയ്യം, പൊട്ടൻ തെയ്യം, വീരൻ തെയ്യം, വീരാളി തെയ്യം,എന്നീ ആറു തെയ്യങ്ങളാണ് കെട്ടുക.മാടായിക്കാവിലമ്മയാണ് മാരിയമ്മ. വൈക്കോൽ കൊണ്ട് സരീരമാകെ മൂടി മുഖപ്പാള കെട്ടിയതാണ് മാരിയമ്മയുടെ രൂപം. അതു കൊണ്ട് ഈ കോലം പുല്ലിൽ പൊതിയൻ എന്നുമറിയപ്പെടുന്നു.ദാരികനെ വധിച്ച കാളിയായാണു മാരിയമ്മ സങ്കൽ‌പ്പം.പുലയർ കോട്ടങ്ങളിൽനിന്നാണു ഉച്ചര തെയ്യങ്ങൾ പുരപ്പെടാറ്.
തലേദിവസം ദൈവസ്ഥാനങ്ങളിൽ തോറ്റവും കോഴിക്കുരുതിയും ഉണ്ടാവും.പിറ്റേന്ന് കോലംകെട്ടി രാവിലെ മുതൽ വൈകുന്നേരം വരെ ഗൃഹ സന്ദർശനം നടത്തും.നെല്ല്, അരി, തേങ്ങ, മുളക്, കടുക്,തുടങ്ങിയ സാധനങ്ങളും പണവും നൽകി വീട്ടമ്മമാർ കോലങ്ങളെ സന്തോഷിപ്പിച്ചയക്കുന്നു.ഗുളികൻതന്നെ തെങ്ങിൽ പാഞ്ഞു കയറി തേങ്ങ പറിക്കും.കിണ്ണത്തിൽ ഗുരുസി തയ്യാറാക്കി ഉഴിഞ്ഞു മറിക്കുന്നതോടെ ആ കുടുംബത്തിലെ ആധിവ്യാധികൾ തീർന്നു പോകും എന്നു വിശ്വാസം 


</doc>
<doc id="153180" url="https://ml.wikipedia.org/wiki?curid=153180" title="ഉച്ചാരൽ">
ഉച്ചാരൽ

കേരളത്തിലെ ഒരു അനുഷ്ഠാനമാണ് ഉച്ചാരൽ. വടക്കൻ കേരളത്തിൽ ഉച്ചാരൽ എന്നും തെക്കൻ കേരളത്തിൽ ഉച്ചാര എന്നും പറയും .മകരത്തിലെ അവസാനദിവസം ചിലക്ഷേത്രങ്ങളിൽ ഉച്ചാറൽവേല ആഘോഷിക്കുന്നു.ആരൻ എന്നു പറഞാൽ ചൊവ്വ ചൊവ്വയുടെ അത്യുച്ചം മകരം 28ന് മൂന്നു ദിവസം കൃഷിപ്പണികൾ നിറുത്തിവക്കുന്നു

മകരം ഇരുപത്തി മൂന്നാം തീയതി ആണ് ഉച്ചാരൽ. ഭൂമി ദേവി ഋതുമതിയാകുന്നത് എന്നാണു സങ്കൽ‌പ്പം. അന്നു ഭൂമിയുമായി ബന്ധപ്പെട്ട ഒന്നും ചെയ്യാൻ പാടില്ല എന്നാനു വിശ്വാസം. ചൂൽകൊണ്ട് വീടും പരിസരവും അടിച്ച് വാരാനോ, കൃഷിപ്പണികൾ ചെയ്യാനോ പാടില്ല. കാർഷിക ഉപകരണങ്ങൽ ഭൂമി തൊടാതെ വെക്കണം എന്നാണു വിശ്വാസം.


</doc>
<doc id="153182" url="https://ml.wikipedia.org/wiki?curid=153182" title="പറമ്പ">
പറമ്പ

കേരളത്തിലെ കാസർഗോഡ് ജില്ലയിലെ ഒരു ഗ്രാമമാണ് പറമ്പ. പറമ്പ പൊയിനാച്ചിക്ക് അടുത്തായിട്ടാണ് സ്ഥിതി ചെയ്യുന്നത്.


</doc>
<doc id="153190" url="https://ml.wikipedia.org/wiki?curid=153190" title="ഷോൺ പിയാഷെ">
ഷോൺ പിയാഷെ

ഫ്രഞ്ച് ഭാഷ സംസാരിച്ചിരുന്ന സ്വിറ്റ്‌സർലന്റുകാരനായ ഒരു മനഃശാസ്ത്രജ്ഞനും തത്ത്വചിന്തകനുമായിരുന്നു ഷോൺ പിയാഷേ (; 9 ഓഗസ്റ്റ് 1896 – 16 സെപ്റ്റംബർ1980). സ്വിറ്റ്‌സർലാന്റിലെ ന്യൂചാറ്റലിൽ 1896 ൽ ജനിച്ചു. പിതാവ് ന്യൂചാറ്റൽ സർവകലാശാലയിൽ പ്രൊഫസറായിരുന്നു. ചെറുപ്പം തൊട്ടേ പ്രകൃതിനിരീക്ഷണത്തിൽ അതീവ തൽപരനായിരുന്നു പിയാഷെ. സ്കൂൾ പഠനകാലത്ത് മൊളസ്കകളെ കുറിച്ച് എഴുതിയ ലേഖനം ശ്രദ്ധിക്കപ്പെട്ടു.

ന്യൂചാറ്റൽ, സൂറിച്ച് സർവകലാശാലകളിലെ പഠനത്തിനു ശേഷം പാരീസിലെ ഒരു സ്കൂളിൽ അദ്ധ്യാപകനായി ചേർന്നു. പ്രശസ്ത മനഃശാസ്ത്രജ്ഞനായ ആൽഫ്രഡ് ബീനെ നടത്തിയ വിദ്യാലയമായിരുന്നു അത്. ബുദ്ധിപരീക്ഷയെ സംബന്ധിച്ച ചില പഠനങ്ങളിൽ ബീനെയുമായി സഹകരിച്ചു. ഈ പ്രവർത്തനങ്ങൾക്കിടയിൽ ഒരു നിശ്ചിത പ്രായഘട്ടത്തിലുള്ള കുട്ടികൾക്ക് ചില പൊതുസവിശേഷതകളുണ്ടെന്ന കാര്യം പിയാഷെയുടെ ശ്രദ്ധയിൽ പെട്ടു. അവയാകട്ടെ മുതിർന്നവരിൽ നിന്നും കൊച്ചുകുട്ടികളിൽ നിന്നും വ്യത്യസ്തമാണെന്നും അദ്ദേഹം കണ്ടെത്തി. പിൽക്കാലത്ത്, തന്റെ പ്രസിദ്ധ സിദ്ധാന്തമായ ജനിതക ജ്ഞാനനിർമിതിവാദത്തിലേക്ക് അദ്ദേഹം എത്തിപ്പെട്ടതിനു പിന്നിൽ ഈ നിരീക്ഷണത്തിന്റെ സ്വാധീനം കാണാം. വൈജ്ഞാനിക വികാസത്തെ കുറിച്ചും ജ്ഞാനനിർമിതിയെക്കുറിച്ചുമുള്ള അദ്ദേഹത്തിന്റെ സിദ്ധാന്തങ്ങൾ മൊത്തത്തിൽ വിശേഷിപ്പിക്കപ്പെടുന്നത് ജനിതക ജ്ഞാനനിർമിതിവാദം എന്ന പേരിലാണ്.


</doc>
<doc id="153193" url="https://ml.wikipedia.org/wiki?curid=153193" title="തിരുനാരായണപുരം">
തിരുനാരായണപുരം

മലപ്പുറം ജില്ലയിലെ പുലാമന്തോൾ പഞ്ചായത്തിൽ സ്ഥിതി ചെയ്യുന്ന ഒരു ഗ്രാമമാണ് തിരുനാരായണപുരം. കിഴക്ക് ഭാഗത്ത് കൂടെ ഒഴുകുന്ന കുന്തി പുഴയിൽ ആനയുടെ രൂപത്തിൽ ഉള്ള ഒരു പാറ കല്ല്‌ ഉണ്ട്, അതിനെ നാട്ടുകാർ " ആനക്കല്ല് " എന്ന് വിളിക്കും.


</doc>
<doc id="153199" url="https://ml.wikipedia.org/wiki?curid=153199" title="ജെറോം എസ്. ബ്രൂണർ">
ജെറോം എസ്. ബ്രൂണർ

ഒരു അമേരിക്കൻ മനഃശാസ്ത്രജ്ഞനാണ് ജെറോം സെയ്മോർ ബ്രൂണർ ( Jerome Seymour Bruner ) (ജനനം: ഒക്ടോബർ 1, 1915). അദ്ദേഹം മനഃശാസ്ത്ര പാഠ്യപദ്ധതിയിലെ കോഗ്നിറ്റീവ് സൈക്കോളജിയിലും കോഗിനിറ്റീവ് പഠനരീതിയിലും ധാരാളം സംഭാവനകൾ നൽകിയിട്ടുണ്ട്.
ജ്ഞാതൃവാദത്തിന്റെ പ്രമുഖ വക്താക്കളിൽ ഒരാളാണ് ഇദ്ദേഹം. പിന്നീട് വിഗോട്സ്കിയുടെ ആശയങ്ങളുമായുണ്ടായ പരിചയം ബ്രൂണറെ ഒരു സാമൂഹ്യജ്ഞാതൃവാദിയാക്കി മാറ്റി. 1962 ൽ വിഗോട്സ്കിയുടെ 'ചിന്തയും ഭാഷയും' എന്ന കൃതിയുടെ ഇംഗ്ളീഷ് പരിഭാഷ പ്രസിദ്ധീകരിക്കപ്പെട്ടപ്പോൾ അതിന് അവതാരിക എഴുതിയത് ബ്രൂണർ ആയിരുന്നു.
എങ്ങനെയാണ് പഠനത്തിന്റെ ഫലമായി ആശയരൂപീകരണം നടക്കുന്നത് എന്നത് മന:ശാസ്ത്രത്തിലെ പ്രധാനപ്പെട്ട അന്വേഷണവിഷയമാണ്. ഇക്കാര്യത്തിൽ ബ്രൂണർ നൽകിയ വിശദീകരണം ഏറെ ശ്രദ്ധിക്കപ്പെടുകയുണ്ടായി. അദ്ദേഹത്തിന്റെ വിശദീകരണം ആശയാധാനമാതൃക എന്നറിയപ്പെടുന്നു.
ചാക്രികാരോഹണരീതിയിലുള്ള പാഠ്യപദ്ധതിയെ കുറിച്ച് ബ്രൂണർ അവതരിപ്പിച്ച ആശയങ്ങൾ പാഠ്യപദ്ധതി നിർമ്മാണത്തിൽ ലോകമാകെ ഇന്നും വലിയ സ്വാധീനം ചെലുത്തിക്കൊണ്ടിരിക്കുന്നു.


</doc>
<doc id="153222" url="https://ml.wikipedia.org/wiki?curid=153222" title="അംബുജം സുരാസു">
അംബുജം സുരാസു

മലയാളനാടകരംഗത്തെ ശ്രദ്ധേയയായ ഒരു നടിയായിരുന്നു അംബുജം സുരാസു (മരണം: 6-ജൂലൈ 2011) (66 വയസ്സ്). നാല് പതിറ്റാണ്ടോളം മലയാള നാടകവേദികളിൽ സജീവമായിരുന്നു.

1945 - ൽ അഗസ്ത്യൻമൂഴിയിൽ അച്ചുവിന്റെയും നാണിയമ്മയുടെയും മകളായി ജനിച്ചു. പതിനെട്ടാം വയസ്സിൽ (1963) സി.എൽ. ജോസിന്റെ "മകനേ നിനക്കുള്ള സമ്പാദ്യം" എന്ന നാടകത്തിലാണ് ആദ്യമായി അഭിനയിച്ചത്. കെ.ടി. മുഹമ്മദിന്റെ "സൃഷ്ടി" എന്ന നാടകത്തിലൂടെയാണ് പ്രൊഫഷണൽ നാടകരംഗത്തെത്തിയത്. കോഴിക്കോട് സംഗമം, കലിംഗ, ചിരന്തന, നിലമ്പൂർ ബാലന്റെ കളിത്തറ തുടങ്ങിയ നാടകസംഘങ്ങളിലെല്ലാം ഇവർ പ്രവർത്തിച്ചിരുന്നു. 1980 -ൽ നാടകനടനും തിരക്കഥാകൃത്തും സംവിധായകനുമായ സുരാസുവിന്റെ ജീവിതപങ്കാളിയായി. സുരാസു-അംബുജം ദമ്പതിമാർക്ക് മക്കളില്ല.

നാടകവേദികളിലും സ്ത്രീവിമോചന പ്രവർത്തനങ്ങളിലും ഇവർ നാലു പതിറ്റാണ്ടോളം സജീവമായി പ്രവർത്തിച്ചിരുന്നു. 1997 - ൽ സുരാസുവിന്റെ മരണശേഷം അജിതയ്ക്കും അന്വേഷിക്കുമൊപ്പം സ്ത്രീവിമോചന പ്രസ്ഥാനവുമായി പ്രവർത്തിച്ചു. കൂടാതെ സാറാ ജോസഫ്, സുഗതകുമാരി എന്നിവർക്കൊപ്പവും അംബുജം പ്രവർത്തിച്ചിരുന്നു. ഇടശ്ശേരിയുടെ "കൂട്ടുകൃഷി" യിലാണ് (2007) അവസാനമായി അംബുജം അഭിനയിച്ചത്. ചില ചലച്ചിത്രങ്ങളിലും ഇവർ അഭിനയിച്ചിട്ടുണ്ട്.



</doc>
<doc id="153226" url="https://ml.wikipedia.org/wiki?curid=153226" title="രോഗി നിയന്ത്രിക്കുന്ന അനാൽജീസിയ">
രോഗി നിയന്ത്രിക്കുന്ന അനാൽജീസിയ

വേദന അറിയാതിരിക്കുന്ന അവസ്ഥയെയാണ് അനാൽജെസിയ എന്നു പറയുന്നത്. ത്വക്കിൽക്കൂടി ലഭിക്കുന്ന ചൂട്, തണുപ്പ്, വേദന, സ്പർശം എന്നീ ഇന്ദ്രിയാനുഭവങ്ങൾ തലച്ചോറിലെത്തുന്നത് നാഡികൾ വഴിയാണ്. ഈ നാഡികളിൽ കൂടി വേദനയെന്ന സംവേദനം മസ്തിഷ്കത്തിലും സുഷുമ്നാനാഡിയിലും എത്തിച്ചേരാതിരിക്കുമ്പോഴാണ് ഈ അവസ്ഥ സംജാതമാകുന്നത്.

നാഡികൾക്കുണ്ടാകുന്ന രോഗമോ ക്ഷതമോ ആണ് കാരണം. ചില പ്രത്യേക രോഗാവസ്ഥകളിൽ തീക്ഷ്ണമായ വേദന അറിയാതിരിക്കുവാൻ നാർക്കോട്ടിൻ അക്കൊണൈറ്റ് തുടങ്ങിയ അനാൽജസിക്കുകൾ പ്രയോജനപ്പെടുത്താറുണ്ട്. ശസ്ത്രക്രിയകളിൽ വേദന അറിയാതിരിക്കുവാൻ പെത്തിഡിൻ, മോർഫീൻ തുടങ്ങിയവയുടെ കുത്തിവയ്പു നല്കാറുണ്ട്. നൈട്രസ് ഓക്സൈഡ്, ഈഥർ തുടങ്ങിയ വാതകങ്ങൾ ശ്വസിക്കുന്നതും അനാൽജെസിയ ഉണ്ടാക്കുന്നു.

സിറിംഗോ മൈലിയ (Syringo mylea) എന്ന രോഗം ഉണ്ടാകുമ്പോൾ ചൂടും വേദനയും ഒരുമിച്ച് അനുഭവപ്പെടാതാകൂന്നു. നോഡുലാർ ക്യൂട്ടേനിയസ് അഥവാ ലെപ്രോമാറ്റസ് എന്നൊരുതരം കുഷ്ഠരോഗത്തിൽ കാലക്രമേണ വേദനയും മറ്റും തോന്നാതാവും. "ടൂബർക്യൂലോയിഡ്" എന്ന മറ്റൊരുതരം അനാൽജെസിയ വളരെയധികമായി കാണാം. അപ്പോൾ ആ ഭാഗത്തേക്കുള്ള നാഡികൾ തടിച്ചിരിക്കുകയും ചെയ്യും.




</doc>
<doc id="153228" url="https://ml.wikipedia.org/wiki?curid=153228" title="തോട്ടശ്ശേരിയറ">
തോട്ടശ്ശേരിയറ

മലപ്പുറം ജില്ലയിലെ തിരൂരങ്ങാടി താലൂക്കിൽ ഉൾപ്പെടുന്ന കണ്ണമംഗലം പഞ്ചായത്തിലെ ഒരു ഗ്രാമമാണ് തൊട്ടശ്ശേരിയറ. കൊണ്ടോട്ടി-തിരൂരങ്ങാടി വഴിയിലാണ് തൊട്ടശ്ശേരിയറ സ്ഥിതി ചെയ്യുന്നത്.


</doc>
<doc id="153232" url="https://ml.wikipedia.org/wiki?curid=153232" title="അനാൽ‌സൈറ്റ്">
അനാൽ‌സൈറ്റ്

സിയോലൈറ്റ് വിഭാഗത്തിൽപ്പെട്ട ഒരു ധാതുവാണ് അനാൽ‌സൈറ്റ്. ജലയോജിത സോഡിയം അലൂമിനോ സിലിക്കേറ്റ്. രാസസംഘടനം: Na Al SiO,HO ഇതിന് "അനാൽകൈം" എന്നും പറയുന്നു. ഗ്രീക്കുഭാഷയിൽ "അനാൽകിമോസ്" എന്നാൽ "ദൃഢമല്ലാത്തത്" എന്നർഥം. ചൂടാക്കുകയോ ശക്തിയായി ഉരസുകയോ ചെയ്യുമ്പോൾ ഈ ധാതുവിൽനിന്നും സ്ഥിതവൈദ്യുതിയുടെ ദുർബലപ്രവാഹമുണ്ടാകുന്നു.

ഘടന, രാസസംയോഗം, ക്രമിക-സഹജനം എന്നിവയിലെല്ലാം ഫെൽസ്പതോയ്ഡ് (Felspathoid) ധാതു സമൂഹത്തോട് അടുപ്പം കാട്ടുന്നു. മറ്റു സിയോലൈറ്റുകളെപ്പോലെ അനാൽസൈറ്റ് അപശല്കന (exfoliation)ത്തിനു വിധേയമാവുന്നില്ല.

സുതാര്യമോ അർധതാര്യമോ ആയ ഈ ധാതു സാധാരണയായി നിറമില്ലാത്തതാണ്. ചിലപ്പോൾ വെള്ള നിറത്തിലോ ഇളം പാടലവർണത്തിലോ കാണുന്നു. ഹീമെറ്റൈറ്റ് (Haematite) കലർന്ന അവസ്ഥയിൽ തിളങ്ങുന്ന ചുവപ്പുനിറമായിരിക്കും. പരലാകൃതിയാണുള്ളത്. പരലുകൾ ചതുഷ്കോണീയമോ സമലംബകീയമോ ഘനീയമോ ആകാം. ആഗ്നേയശിലകളുമായി കലർന്ന്, തരികളോ കണികാമയമോ ആയും കണ്ടുവരുന്നു; അപൂർവം ചിലപ്പോൾ ചെറുപരലുകളെ കേന്ദ്രീകരിച്ചുള്ള തരികളുടെ സംപിണ്ഡമായും കാണുന്നു. എളുപ്പം പൊടിയുന്ന സ്വഭാവമുണ്ട്. കാഠിന്യം: 5, ആ.ഘ: 2.26; കാചഭദ്യുതി. ജലാംശത്തിന്റെ കൂടുതൽ കുറവനുസരിച്ച് ഇരട്ട അപവർത്തനസ്വഭാവം കാണിക്കുന്നു; അപവർത്തനാങ്കം 1.48-1.49.

യു.എസ്സിലെ നോവസ്കോഷ്യ, ന്യൂജെഴ്സി, കാലിഫോർണിയ, സിസിലിയിലെ സൈക്ലോപിയൻ ദ്വീപുകൾ എന്നിവിടങ്ങളിലും ചെക്കോസ്ലൊവാക്കിയ (ഇന്നത്തെ ചെക്ക്, സ്ലോവാക്യ എന്നീ രാജ്യങ്ങൾ), ജർമനി, സ്കോട്ട്ലൻഡ്, ഐസ്‌ലാൻഡ്, ആസ്ട്രേലിയ എന്നീ രാജ്യങ്ങളിലുമാണ് അനാൽസൈറ്റിന്റെ സമ്പന്നനിക്ഷേപങ്ങൾ കണ്ടെത്തിയിട്ടുള്ളത്.


</doc>
<doc id="153236" url="https://ml.wikipedia.org/wiki?curid=153236" title="മണി കൗൾ">
മണി കൗൾ

മണി കൗൾ (1944 ഡിസംബർ 25 – 2011 ജൂലൈ 6) ദേശീയവും അന്തർദേശീയവുമായ അംഗീകാരം നേടിയ ഇന്ത്യൻ ചലച്ചിത്രസംവിധായകനാണ് മണി കൗൾ.രാജസ്ഥാനിലെ ജോധ്പൂരിൽ ജനിച്ച കശ്മീരി കുടുംബാംഗമായ മണി കൗൾ ഇന്ത്യൻ സിനിമയുടെ ഭാവുകത്വ പരിണാമത്തിന് ഏറെ സംഭാവനകൾ നൽകിയ കലാകാരനാണ്. അറിയപ്പെടുന്ന നടനും സംവിധായകനുമായിരുന്ന മഹേഷ് കൗളിന്റെ അനന്തരവനാണ് മണി കൗൾ.പൂന ഫിലിം ഇൻസ്റ്റിറ്റ്യൂട്ടിൽ നിന്നും ഋത്വിക് ഘട്ടക്കിന്റെയും മറ്റും ശിക്ഷണത്തിൽ ബിരുദം നേടിയ മണി കൗൾ അവിടെത്തന്നെ അദ്ധ്യാപകനായി ജോലി ചെയ്തിരുന്നു.ഇരുപത്തിയൊന്നാം വയസ്സിൽ ബർലിൻ ഇന്റർനാഷണൽ ഫിലിം ഫെസ്റ്റിവൽ ജൂറിയായി പ്രവർത്തിച്ചു.1974ൽ സംവിധാനം ചെയ്ത ദുവിധയിലൂടെ ഏറ്റവും മികച്ച സംവിധായകനുള്ള ദേശീയപുരസ്കാരം നേടി.പ്രശസ്ത ഹിന്ദുസ്ഥാനി ഗായിക സിദ്ധേശ്വരി ദേവിയെക്കുറിച്ച് നിർമ്മിച്ച സിദ്ധേശ്വരിക്ക് (1989)മികച്ച ഡോക്യുമെന്ററിക്കുള്ള ദേശീയപുരസ്കാരം ലഭിച്ചു.




</doc>
<doc id="153238" url="https://ml.wikipedia.org/wiki?curid=153238" title="അനാഹതനാദം">
അനാഹതനാദം

ആഹനനം (അടിക്കൽ) കൊണ്ടല്ലാതെ ഉണ്ടാക്കപ്പെട്ട നാദത്തെ അനാഹതനാദം എന്നു പറയുന്നു. നാദം അഥവാ ശബ്ദം ഒരു ദ്രവ്യമാണെന്നും പൃഥ്വി, ജലം, തേജസ്സ്, വായു എന്നിങ്ങനെയുള്ള മറ്റു ദ്രവ്യങ്ങളുടേതുപോലെ ഇതിന്റെയും പരമാണുക്കൾ പ്രപഞ്ചത്തിൽ സർവത്ര വ്യാപിച്ചിരിപ്പുണ്ടെന്നും ആചാര്യന്മാർ അഭിപ്രായപ്പെടുന്നു. സർവവ്യാപ്തമായ ഈ ശബ്ദാണുസമൂഹത്തെ അനാഹതനാദം എന്നു പറയുന്നു.

അനാഹതനാദം ശരീരത്തിനകത്തും സ്ഥിതിചെയ്യുന്നുണ്ട്. സുഷുമ്നയുടെ മേൽപ്പോട്ടുള്ള മാർഗ്ഗം അടഞ്ഞിരിക്കുന്നതുകൊണ്ടാണ് സാധാരണക്കാർക്ക് അത് കേൾക്കാൻ കഴിയാതിരിക്കുന്നത്. ഹഠയോഗപരിശീലനംമൂലം കുണ്ഡലിനിശക്തി ഉണരുമ്പോൾ ആ മാർഗ്ഗം തുറക്കപ്പെടുകയും നാദം കേൾക്കാൻ കഴിയുകയും ചെയ്യുമെന്ന് പറയപ്പെടുന്നു. ആദ്യം ഇത് സമുദ്രഗർജനം, മേഘഗർജനം എന്നിവപോലെ സ്ഥൂലമായും പിന്നീട് ക്രമത്തിൽ ശംഖം, മണി, കിങ്ങിണി, ഓടക്കുഴൽ, വണ്ട് എന്നിവയുടെ നാദംപോലെ സൂക്ഷ്മമായും മധുരമായും അനുഭവപ്പെടുമെന്നു യോഗികൾ സ്വാനുഭവത്തിലൂടെ അറിഞ്ഞിട്ടുണ്ട്.

അനാഹതനാദം പ്രകൃതിയുടെ സംഗീതമാണ് അഥവാ പ്രപഞ്ചത്തിലെ നിസർഗസംഗീതമാണ്. അത് ആഹതമായിത്തീർന്ന്- അടിക്കപ്പെട്ട്-ഉപാധിഭേദമനുസരിച്ച് സംഗീതശാസ്ത്രത്തിനാധാരമായ സപ്തസ്വരങ്ങളായി പരിണമിക്കുന്നു. അനാഹതനാദത്തെ പ്രണവം, ഓംകാരം, ശബ്ദബ്രഹ്മം, സോഹംധ്വനി എന്നെല്ലാം സാധകന്മാരും യോഗികളും വ്യവഹരിച്ചുപോരുന്നു. വൈയാകരണന്മാർ ഇതിനെ സ്ഫോടമെന്നാണ് പറയുന്നത്.

ശരീരത്തിൽ സ്ഥിതിചെയ്യുന്നു എന്ന് സങ്കല്പിക്കപ്പെട്ടിരിക്കുന്ന മൂലാധാരം, സ്വാധിഷ്ഠാനം, മണിപൂരകം, അനാഹതം, വിശുദ്ധി, ആജ്ഞ എന്നീ ആറു ചക്രങ്ങളുള്ളതിൽ നാലാമത്തേതാണ് അനാഹതം. ഹൃച്ചക്രം എന്നും ഇതിനു പേരുണ്ട്. ഉദയസൂര്യന്റെ നിറമുള്ളതും പന്ത്രണ്ടു ദളങ്ങളുള്ളതുമായ പദ്മമായിട്ടാണ് ഈ ചക്രത്തെ സങ്കല്പിച്ചിട്ടുള്ളത്. അനാഹതചക്രമാണ് അനാഹതനാദത്തിന്റെ സ്ഥാനം എന്നു പറയപ്പെടുന്നു.


</doc>
<doc id="153248" url="https://ml.wikipedia.org/wiki?curid=153248" title="അനാഹനാദം, സംഗീതത്തിൽ">
അനാഹനാദം, സംഗീതത്തിൽ

പൃഥ്വീജലാദികളുടെ സൂക്ഷ്മാംശങ്ങളായ പരമാണുക്കൾ സർവത്ര വ്യാപിച്ചിരിക്കുന്നതുപോലെ ശബ്ദദ്രവ്യത്തിന്റെ പരമാണുക്കളും സർവവ്യാപ്തങ്ങളാണ്. പഞ്ചഭൂതങ്ങളിലൊന്നായ ആകാശമെന്നു പറയുന്നത്, ഈ ശബ്ദാണു സമൂഹത്തെയാണ്. മൂർത്താഭിഘാതം നിമിത്തം അവിടെയുള്ള ശബ്ദാണുസമൂഹം വായുവിന്റെ സഹായത്തോടുകൂടി തമ്മിൽ ചേർന്ന് തരംഗാകൃതിയായിത്തീരുമ്പോൾ അതിന് ആഹതശബ്ദമെന്നു പറഞ്ഞുവരുന്നു. അപ്പോൾ അതു നമുക്കു കേൾക്കത്തക്കതാകുകയും ചെയ്യുന്നു. അനാഹതനാദത്തെ പരാമർശിച്ചുകൊണ്ട് സംഗീതമകരന്ദ കർത്താവായ നാരദമുനി ഇങ്ങനെ പറഞ്ഞിട്ടുണ്ട്:

"അനാഹതാദാഹതോ മരുതാ നുന്നസ്സരതി വിദ്യുതാ" അനാഹതശബ്ദത്തിൽനിന്നും വായുവിനാൽ പ്രേരിതമായിട്ടാണ് ആഹതശബ്ദമുണ്ടാകുന്നത്. അതായത് അനാഹത ശബ്ദമാണ് ആഹതശബ്ദത്തിന് ഉപാദാനകാരണം. വായുപ്രേരണം നിമിത്തകാരണവുമാണ്. ഈ ആഹതശബ്ദം വായുപ്രേരിതമായി വിദ്യുത്തിൽ കൂടി ഗമിക്കുന്നു. അനാഹതശബ്ദം തരംഗാകൃതിയിൽ ആയതിനുശേഷവും വായുപ്രേരിതമായാലേ ആഹതശബ്ദമായി നമുക്കു കേൾക്കാൻ സാധിക്കുന്നമട്ടിൽ ആവുകയുള്ളൂ.

നാദം പുറപ്പെടുവിക്കണമെന്ന ഇച്ഛ ഒരാൾക്കുണ്ടാകുമ്പോൾ, നാഭിയുടെ താഴെ മധ്യചക്രം എന്നു പേരുള്ള സ്ഥലത്തുനിന്നുള്ള അന്തരഗ്നി, ബ്രഹ്മഗ്രന്ഥി എന്നു പേരായ നാഭീചക്രത്തിലുള്ള വായുവിൽ തട്ടുന്നു. അഭിഹതമായ ആ വായുവിലുണ്ടാകുന്ന അതിസൂക്ഷ്മപരികമ്പത്താൽ അവിടെയുള്ള അന്തരീക്ഷത്തിലെ അനാഹതനാദാണുക്കളിൽ അതിസൂക്ഷ്മമായ ഒരു ചലനമുണ്ടാകുന്നു. പ്രസ്തുത ചലനം അനാഹതനാദാണുക്കൾക്കു ഘനീഭാവം വരുത്തുന്നു. നാദാരംഭരൂപമായ "പര" എന്നു പേരുള്ള ഒരു നാദാവസ്ഥയാണ് ആദ്യത്തേതും സൂക്ഷ്മതമവുമായിട്ടുള്ള ഈ അവസ്ഥ.

അതിനുശേഷം ചലനവിശേഷംകൊണ്ടു ഘനീഭാവത്തെ അവലംബിച്ച ആ നാദാണുക്കൾ പ്രാണവായു വഴിക്കുതന്നെ അല്പം മേല്പോട്ടുകയറി ഹൃദയത്തിലേക്കു വ്യാപിക്കാൻ തുടങ്ങുന്നു. തരംഗാകൃതിയെ പ്രാപിക്കാൻ തുടങ്ങുന്ന ഈ അണുചലനവിശേഷത്തിന്റെ സ്ഥിതിയാകട്ടെ, ബിന്ദുരൂപമായി പരിണമിച്ചതും നാദരൂപമായി പരിണമിക്കാൻ തുടങ്ങുന്നതുമായ പ്രത്യേക സ്ഥിതിയിലുള്ളതാണ്. ഓരോരോ തരത്തിലുള്ള തരംഗാകൃതിയിലേക്ക് ഉൻമുഖമായതിനാൽ "പശ്യന്തി" എന്നു പ്രാചീനാചാര്യൻമാർ പേര് കൊടുത്തിട്ടുള്ള ആനാദസ്ഥിതിയാണ് രണ്ടാമത്തേതായ സൂക്ഷ്മതരാവസ്ഥ.

സൂക്ഷ്മതരാവസ്ഥയിലുള്ള ചലനവിശേഷം പിന്നീട് തരംഗാകൃതിയെ പ്രാപിച്ച് ഹൃദയത്തിലേക്കു വ്യാപിക്കുന്നു. ഹൃദയത്തിലെത്തിയ ഈ നാദം യോഗാഭ്യാസം ശീലിച്ചിട്ടുള്ള യോഗികൾക്കു ശ്രോത്രേന്ദ്രിയം കൊണ്ടുതന്നെ കേൾക്കാൻ സാധിക്കുന്നതാണ്. പ്രണവം ശരിയായി ജപിച്ചുകൊണ്ടു പ്രാണായാമം ചെയ്തു ശീലിച്ചാൽ ആ പ്രണവനാദം തനിക്കുതന്നെ കേൾക്കാറായിത്തീരുമെന്നും മറ്റും യോഗശാസ്ത്രം വിധിക്കുന്നു. സാധാരണജനങ്ങൾക്കാകട്ടെ ആ നിലയിൽ അതു ശ്രോത്രേന്ദ്രിയംകൊണ്ടു കേൾക്കാൻ സാധിക്കുകയില്ല. "മധ്യമ" എന്നു പേരുള്ള നാദസ്ഥിതിയാണ് മൂന്നാമത്തേതായ ഈ സൂക്ഷ്മാവസ്ഥ.

ഈ സൂക്ഷ്മനാദം ഹൃദയത്തിൽനിന്നു മേല്പോട്ടു വ്യാപിച്ച്, കണ്ഠത്തിന്റെ സമീപത്തെത്തി അവിടെ ശബ്ദവാഹികളായ നാഡികളെ അതതുതരം ഗതിവേഗത്തിനനുസരിച്ചു പരികമ്പനം ചെയ്യിച്ച് കണ്ഠത്തിൽകൂടി പുറത്തേക്കു പ്രവഹിക്കുന്നു. അപ്പോൾ അത് എല്ലാവർക്കും കേൾക്കത്തക്കവിധത്തിലുള്ളതും വ്യക്തവുമായ സ്ഥൂലനാദമായിത്തീരുകയും ചെയ്യുന്നു. അപ്രകാരം കണ്ഠത്തിലെത്തി വ്യക്തമായി പരിണമിക്കുന്ന അവസ്ഥയ്ക്ക് "വൈഖരി" എന്നു പേര്. ഇങ്ങനെ നാദത്തിന് പര, പശ്യന്തി, മധ്യമ, വൈഖരി എന്നു നാല് പരിണാമാവസ്ഥകളുണ്ട്.


</doc>
<doc id="153256" url="https://ml.wikipedia.org/wiki?curid=153256" title="ഇന്ത്യൻ ഭക്ഷണവിഭവങ്ങളുടെ ചരിത്രം">
ഇന്ത്യൻ ഭക്ഷണവിഭവങ്ങളുടെ ചരിത്രം

തെക്കേ ഏഷ്യൻ ഭക്ഷണവിഭവങ്ങളുടെ ചരിത്രത്തിൽ പ്രധാനമായും ഭാഗമായിട്ടുള്ളത് ആധുനിക ഇന്ത്യൻ, പാകിസ്താനി, ബംഗ്ലാദേശി, ശ്രീലങ്കൻ , നേപാളി ഭക്ഷണവിഭവങ്ങളുടെ ചരിത്രമാണ്. ഈ ഭക്ഷണരീതികൾ വളരെയധികം വ്യത്യസ്തവും വൈവിധ്യമാർന്നതുമാണ്. 

ഇന്ത്യൻ ഉപഭൂഖണ്ഡത്തിൽ ചരിത്രകാലത്തുണ്ടായ കുടിയേറ്റവും, കോളനി സംസ്കാരവും ഉള്ളതുകൊണ്ട് ഭക്ഷണവിഭവങ്ങളിൽ പല സംസ്കാരങ്ങളുടെ സ്വാധീനമുണ്ട്. ഇത് കൂടാതെ ഉപഭൂഖണ്ഡത്തിലെ വ്യത്യസ്ത മേഖലകളിലെ വളരെ വ്യത്യസ്തമായ കാലാവസ്ഥ വ്യതിയാനവും ഭക്ഷണവിഭവങ്ങളിലെ വിവിധ ഘടകങ്ങളിലും രുചിയിലും സ്വാധീനം ചെലുത്തിയിട്ടുണ്ട്. ഇത് കൂടാതെ തനതു മേഖലകളിലെ മതവും, സംസ്കാരവും ഭക്ഷണരീതികളിൽ സ്വാധീനം ചെലുത്തുന്നു. 
ഇന്ത്യയിലെ പച്ചക്കറി വിഭവങ്ങളിലും, പച്ചക്കറി അടിസ്ഥാനമാക്കിയുള്ള ഭക്ഷണരീതികളിൽ ഹിന്ദു സംസ്കാരവും, ജെയിൻ സംസ്കാരവും വളരെയധികം പ്രാധാന്യമുണ്ട്. ഇന്ത്യയുടെ ജനസംഖ്യയിലെ 31% താഴെ സസ്യഭുക്കുകളാണെന്നാണ് അനുമാനം. 
ഏകദേശം 7000 BCE കാലഘട്ടത്തിൽ സിദ്ധുനദീതട സംസ്കാര കാലഘട്ടത്തിൽ എള്ള്, വഴുതന എന്നിവ കൃഷി ചെയ്തതായി അനുമാനിക്കുന്നു. ഏകദേശം 3000 BCE കാലഘട്ടത്തോടെ, മഞ്ഞൾ, ഏലം, കുരുമുളക് , കടുക് എന്നിവ ഇന്ത്യയിൽ വിളവെടുത്തതായി അനുമാനിക്കുന്നു. ഇന്ത്യയിലെ ഭക്ഷണവിഭവങ്ങളിൽ പലതും ഉത്ഭവിച്ചത് പ്രധാനമായും വേദകാലഘട്ടത്തിലാണ്. അക്കാലത്ത് ജനങ്ങളുടെ ജീവിതം പ്രധാനമായും വനങ്ങളിലായിരുന്നു. വനത്തിൽ നിന്നുള്ള വിഭവങ്ങളും, വേട്ടയാടിയുമായിരുന്നു അക്കാലത്ത് ജനങ്ങൾ ജീവിച്ചിരുന്നത്. അക്കാലത്തെ ഭക്ഷണവിഭവങ്ങളിൽ പഴങ്ങൾ, പച്ചക്കറികൾ, മാംസം, ധാന്യം, പാൽ വിഭവങ്ങൾ , തേൻ എന്നിവയായിരുന്നു പ്രധാന ഘടകങ്ങൾ. പിന്നീട് ഇന്ത്യയിലെ ചില ഭാഗങ്ങളിൽ സസ്യഭക്ഷണ രീതികൾ ഉത്ഭവിച്ചു. ഇതിൽ പ്രധാന സ്വാധീനം ബുദ്ധമതത്തിന്റെ ആയിരുന്നു. ഇത് കൂടാതെ ഇന്ത്യയിലെ ചില ഭാഗങ്ങളിൽ ആയുർവേർധത്തിന്റെ സ്വാധീനം മൂലം ചില രീതികളായ സാത്വികം, രാജ്‌സിക് , താസ്മിക് എന്നീവ ഉത്ഭവിച്ചു. 

പിൽക്കാലത്ത് ഇന്ത്യയിൽ അറേബ്യ, മധ്യേഷ്യ, പേർഷ്യ, മുഗൾ എന്നീ സംസ്കാരങ്ങളുടെ കുടിയേറ്റം മൂലം വളരെയധികം വ്യത്യസ്ത രീതികൾ ആവിർഭവിച്ചു. ഇസ്ലാം സംസ്കാരത്തിന്റെ സ്വാധീനവും ഇന്ത്യൻ ഭക്ഷണരീതിയിൽ മാംസാഹാര വിഭവങ്ങളിൽ വളരെയധികം വൈവിധ്യം ഉണ്ടാക്കി. ഇതിൽ മുഗൾ സാമ്രാജ്യത്തിന്റെ സ്വാധീനം ഇന്ത്യയിൽ വടക്കൻ, തെക്കൻ മേഖലകളിൽ ഭക്ഷണത്തിൽ വളരെയധികം സ്വാധീനം ചെലുത്തി. മുഗൾ ചക്രവർത്തിമാരായിരുന്ന ജഹാംഗീർ , ഷാജഹാൻ എന്നിവരുടെ സ്വാധീനം വളരെ വലുതാണ്. ഹൈദരബാദിലെ നിസാം ഭരണം തെക്കേ ഇന്ത്യയിലെ തനതായ മുഗൾ ഭക്ഷണരീതികൾ തുടക്കം കുറിച്ചു. ഹൈദരാബാദി ബിരിയാണി ഇതിൽ പ്രശസ്തമായ ഒരു വിഭവമാണ്. 

പിന്നീട്, പോർച്ചുഗീസ്, ബ്രിട്ടീഷ് എന്നിവർ ആധുനിക രീതിയിലുള്ള ഭക്ഷണ, പാചക രീതിയിൽ ഇന്ത്യയിൽ കൊണ്ടുവന്നു. ഇതിനു ശേഷം ഇന്ത്യൻ വിഭവങ്ങളിൽ തക്കാളി, ഉരുളക്കിഴങ്ങ്, മത്തങ്ങ, വലിയ മുളക് എന്നീ ഘടകങ്ങൾ ചേർക്കപ്പെട്ടു. 


</doc>
<doc id="153263" url="https://ml.wikipedia.org/wiki?curid=153263" title="അനിബദ്ധസംഗീതം">
അനിബദ്ധസംഗീതം

അനിശ്ചിതരാഗതാളങ്ങളിലുള്ള ഗാനമാണ് അനിബദ്ധസംഗീതം. സംഗീതശാസ്ത്രപ്രകാരം, താളനിബദ്ധതയുടെ അടിസ്ഥാനത്തിൽ ഗാനങ്ങളെ നിബദ്ധം എന്നും അനിബദ്ധം എന്നും രണ്ടായി തിരിച്ചിട്ടുണ്ട്. താളനിബദ്ധമല്ലാത്തതും അനിശ്ചിത രാഗതാളങ്ങളിൽ ആലപിക്കപ്പെടുന്നതുമായ ഗാനങ്ങളാണ് അനിബദ്ധസംഗീതത്തിൽ ഉൾപ്പെടുന്നത്. ആലാപനം, സ്വരസഞ്ചാരം തുടങ്ങിയ സംഗീത രൂപങ്ങൾ ഇവയ്ക്കുദാഹരണങ്ങളാണ്. നിബദ്ധസംഗീത രൂപമായ 'ഥാട്ട്' തുടങ്ങിയവയ്ക്കുള്ളതുപോലെ അംഗങ്ങൾ ഇവയ്ക്കുണ്ടായിരിക്കുകയില്ല.


</doc>
<doc id="153264" url="https://ml.wikipedia.org/wiki?curid=153264" title="ഇന്ത്യൻ ഭക്ഷണരീതിയിലെ ഉപചാരക്രമങ്ങൾ">
ഇന്ത്യൻ ഭക്ഷണരീതിയിലെ ഉപചാരക്രമങ്ങൾ

ഇന്ത്യയിലെ ഭക്ഷണവിഭവങ്ങളുടെ വൈവിധ്യം പോലെ തന്നെ പ്രാധാന്യമർഹിക്കുന്നതാണ് ഇന്ത്യൻ സംസ്കാരത്തോടനുബന്ധിച്ച ഭക്ഷണ ഉപചാരക്രമങ്ങൾ. പ്രാദേശികമായ ആചാരങ്ങളും, പാരമ്പര്യങ്ങളും, മതങ്ങളും അനുസരിച്ച് ഭക്ഷണം കഴിക്കുമ്പോഴുന്ന സമുചിതമായ പെരുമാറ്റങ്ങൾ വ്യത്യസ്തമാണ്. 

ഇന്ത്യൻ ഭക്ഷണവിഭവങ്ങൾ തയ്യാറാക്കുന്നതിൽ വളരെയധികം വ്യത്യസ്തമായ ഉപകരണങ്ങൾ നിലവിലുണ്ടെങ്കിലും ഭക്ഷണം കഴിക്കുന്നതിൽ വളരെ കുറച്ചു മാത്രമാണ് ഉപകരണങ്ങൾ നിലവിലുള്ളത്. ഇന്ത്യയിലെ മിക്ക ഭാഗങ്ങളിലും ഇന്ത്യൻ ബ്രഡുകൾ, കറി എന്നിവ കഴിക്കുന്നത് കൈ ഉപയോഗിച്ച് തന്നെയാണ്. പ്രധാനമായും ഒരു കൈ ഉപയോഗിച്ച് മാത്രമാണ് പൊതുവെ ഭക്ഷണം കഴിക്കുന്നത്. വലതുകൈ കൊണ്ടാണ് സ്വതേ ഭക്ഷണം കഴിക്കുന്നത്. ഭക്ഷണം കഴിക്കുന്ന വലതു കൈയിൽ നീണ്ട നഖങ്ങൾ ഉള്ളത് ഒരു വൃത്തിയില്ലായ്മയായി പലയിടത്തും കണക്കാക്കുന്നു. 
വടക്കേ ഇന്ത്യയിൽ ഭക്ഷണരീതികളിൽ റൊട്ടി, നാൻ എന്നീ ഇന്ത്യൻ ബ്രഡുകൾ കഴിക്കുന്നത് കൈയിലെ വിരലുകൾ ഉപയോഗിച്ചാണ്. ഇത് കൈ കൊണ്ട് ചെറുതായി മുറിച്ച് കറിയിൽ മുക്കിയോ ആണ് കഴിക്കുന്നത്. തെക്കേ ഇന്ത്യയിൽ പ്രധാന ഭക്ഷണമായ അരി ഭക്ഷണം കഴിക്കുമ്പോൾ വലതു കൈ മുഴുവനായി ഉപയോഗിക്കുന്ന രീതിയാണ് പൊതുവെ. 

പക്ഷേ എല്ലാ രീതിയിലുള്ള ഭക്ഷണവും കൈ കൊണ്ട് കഴിക്കുന്ന രീതി ഇല്ല. സൂപ്, ദാൽ തുടങ്ങിയ ഭക്ഷങ്ങൾ കഴിക്കുന്നത് സ്പൂൺ ഉപയോഗിച്ചു കൊണ്ടാണ്. വടക്കേ ഇന്ത്യയിൽ അരി ഭക്ഷണം സ്വതേ സ്പൂൺ കൊണ്ടാണ് കഴിക്കുന്നത്. തെക്കേ ഇന്ത്യയിൽ പ്രത്യേക സന്ദർഭങ്ങളിലും, ആഘോഷങ്ങളിലും ഭക്ഷണം വാഴയിൽ വിളമ്പുന്ന രീതിയാണ്. 

ഇന്ത്യയിലെ പരമ്പരാഗത ഭക്ഷണ രീതിയിൽ കത്തി, മുള്ള് എന്നിവ ഉപയോഗിക്കുന്ന പതിവില്ല. പുരാതന കാലത്ത് സ്പൂണുകൾ മരത്തടി കൊണ്ട് ഉണ്ടാക്കിയതായിരുന്നു. പിന്നീട് ഇത് ലോഹം കൊണ്ടും, സ്റ്റീൽ കൊണ്ടുള്ളതുമായി മാറി. കത്തി , മുള്ള് (നൈഫ്, ഫോർക്ക്) എന്നിവ പൊതുപരിപാടികളിലും, ആഘോഷങ്ങളിലും ഭക്ഷണം വിളമ്പുമ്പോഴോ, ഭക്ഷണ ശാലകളിൽ ഭക്ഷണം വിളമ്പുമ്പോഴോ ആണ് പ്രധാനമായും ഉപയോഗിക്കുന്നത്. 

ഉച്ഛിഷ്ടം എന്ന ഒരു വിശ്വാസം ഇന്ത്യയിൽ പൊതുവെ പ്രചാരത്തിലുള്ളതാണ്. 'entho' (ബംഗാളി), 'aitha' (ഉടീസ), 'jutha' (വടക്കേ ഇന്ത്യ), 'ushta' (പടിഞ്ഞാറൻ ഇന്ത്യ), 'echal' (തമിഴ്), 'echil' (കേരളം), 'enjalu' (കർണാടക), 'engili' (ആന്ധ്ര) എന്നീ പേരുകളിൽ അറിയപ്പെടുന്ന ഈ വിശ്വാസം മറ്റൊരാളുടെ ഉമിനീർ, അല്ലെങ്കിൽ വായുമായി സ്പർശനത്തിൽ വരുന്നതിനെയാണ് പറയുന്നത്. ഒരാൾ കഴിച്ച ബാക്കി വരുന്ന ഭക്ഷണത്തിനെയും ഇത് സൂചിപ്പിക്കുന്നു. ഇങ്ങനെയുള്ള ഭക്ഷണം മറ്റൊരാൾ കഴിക്കുന്നതോ, വിളമ്പുന്നതോ അശുദ്ധമായി ഇന്ത്യയിൽ പൊതുവെ കണക്കാക്കപ്പെടുന്നു. പക്ഷേ, മിക്കയിടങ്ങളിലും ഇത് സ്വന്തം ഭർത്താവോ, ഭാര്യയോ ആണെങ്കിൽ ഇത് മാനിക്കാറില്ല. ചിലയിടങ്ങളിൽ ആഘോഷവേളകളിലോ, വിവാഹവേളകളിലോ ഭാര്യയും ഭർത്താവും ഒരേ ഇലയിൽ നിന്ന് ഭക്ഷണം കഴിക്കുന്ന രീതിയുമുണ്ട്. 

പൊതുവേ ഇന്ത്യയിൽ മിക്കയിടങ്ങളിലും ഭക്ഷണം കഴിക്കുന്നതോ, വിളമ്പുന്നതോ വലതുകൈ കൊണ്ട് വേണമെന്നുള്ള വിശ്വാസമാണുള്ളത്. ഇടതു കൈയന്മാർക്ക് ഇത് തിരിച്ചാണ്. പക്ഷേ, ഭക്ഷണം കഴിക്കുമ്പോൾ ഈ രീതികൾ ഉപയോഗിക്കുന്നത് പ്രധാനമായും ഇന്ത്യൻ ഭക്ഷണങ്ങൾ കഴിക്കുമ്പോളാണ്. മറ്റുള്ള ഭക്ഷണങ്ങളായ, ചൈനീസ്, ഇറ്റാലിയൻ, കോണ്ടിനെന്റൽ എന്നിവ കഴിക്കുമ്പോൾ ഫോർക്, കത്തി എന്നിവ ഉപയോഗിക്കുന്നത് പതിവാണ്.

ഇന്ത്യയിൽ മിക്കയിടങ്ങളിലും, പ്രത്യേകിച്ച് ഹിന്ദു കുടുംബങ്ങളിൽ പശു മാംസം വർജിതമാണ്. അത് കൊണ്ട് തന്നെ ഭക്ഷണശാലകളിൽ പശു മാംസം വിളമ്പുന്നത് വളരെ കുറച്ച് സ്ഥലങ്ങളിൽ മാത്രമാണ്. പക്ഷേ, വടക്ക് കിഴക്ക് സംസ്ഥാനങ്ങളിൽ പശു മാംസം ഒരു പ്രധാന വിഭമാണ്. . പക്ഷേ, തമിഴ്‌നാട്, കേരളം തുടങ്ങിയ സംസ്ഥാനങ്ങളിൽ ചില ഹിന്ദു സമുദായങ്ങളിൽ മംസ ഭക്ഷണം കഴിക്കുന്നവരും ഉണ്ട്. 


</doc>
<doc id="153268" url="https://ml.wikipedia.org/wiki?curid=153268" title="അനിമിസം">
അനിമിസം

അചേതനവസ്തുക്കളിലും പ്രകൃതിയുടെ പ്രതിഭാസങ്ങളിലും ജീവനുണ്ടെന്ന സിദ്ധാന്തമാണ് അനിമിസം. ചൈതന്യം എന്നർഥം വരുന്ന "അനിമ" എന്ന ലത്തീൻപദത്തിൽനിന്നാണ് "അനിമിസം" എന്ന സംജ്ഞ ഉണ്ടായത്. ആദിമമനുഷ്യൻ അനുഷ്ഠിച്ചുവന്നിരുന്ന ഒരു മതാചാരമാണ് "അനിമിസം" എന്ന് നരവംശശാസ്ത്രജ്ഞനായ എഡ്വേർഡ് ബർണറ്റ് ടെയ്ലർ (1832-1917) അഭിപ്രായപ്പെട്ടിട്ടുണ്ട്.

പ്രപഞ്ചപ്രതിഭാസങ്ങളെ വ്യാഖ്യാനിച്ചറിയുന്നതിനുള്ള ആഗ്രഹം ആദിമമനുഷ്യരിൽ ഉണ്ടായിരുന്നു. മനുഷ്യനിലുള്ളതുപോലെ സൂക്ഷ്മാത്മാക്കൾ ചില അചേതനവസ്തുക്കളിലും ഉണ്ടെന്ന് പ്രാകൃതമനുഷ്യൻ സങ്കല്പിച്ചു. സസ്യങ്ങൾ, കല്ലുകൾ, മലകൾ, സൂര്യൻ, ചന്ദ്രൻ, കാറ്റ് തുടങ്ങിയവയെല്ലാം ജീവനുള്ളവയാണെന്ന് കണക്കാക്കപ്പെട്ടിരുന്നു. ഈ അജ്ഞാതശക്തികളെ പ്രാകൃതമനുഷ്യൻ ആരാധിക്കുവാൻ തുടങ്ങിയത് ഇതു മൂലമാണ്. ബലികളുടെയും |പൂജകളുടെയും മറ്റും അടിസ്ഥാനവും ഈ വിശ്വാസമാണ്. മരണാനന്തരം ആത്മാവ് ജീവിക്കുന്നുണ്ടെന്ന വിശ്വാസവും ഈ സങ്കല്പത്തിൽ നിന്നുണ്ടായതാകുന്നു. അനിമിസം മൂന്നു തരത്തിലുണ്ട്:




</doc>
<doc id="153269" url="https://ml.wikipedia.org/wiki?curid=153269" title="തൈറിസ്റ്റർ">
തൈറിസ്റ്റർ

തൈറിസ്റ്റർ എന്നത് ഒരു കൂട്ടം അർദ്ധ ചാലക സ്വിച്ചിംഗ് ഉപകരണങ്ങളെ പൊതുവായി വിളിക്കുന്ന നാമമാണ്. ഖരാവസ്ഥയിലുള്ള ഒരു അർദ്ധചാലക ഉപകരണമാണ് തൈറിസ്റ്റർ ( thyristor) . ഇതിൽ N-ടൈപ് , P-ടൈപ് പഥാർത്തങ്ങളുടെ നാലോ അതിലധികമോ പാളികൾ അടങ്ങിയിരിക്കുന്നു. ഇതിനു മൂന്നോ അതിലധികമോ സന്ധികളും (junctions) ഉണ്ടാകും.
സിലിക്കൺ കൺട്രോൾഡ് റക്ടിഫയർ (SCR) ആണ് ഈ കുടുംബത്തിലെ ഏറ്റവും പ്രധാന പെട്ടതും ഏറ്റവും അധികം ഉപയോഗിക്കുന്നതും. ആയതുകൊണ്ട് സിലിക്കൺ കൺട്രോൾഡ് റക്ടിഫയർ (SCR) ലോകവ്യപകമായ് തൈറിസ്റ്റർ എന്നറിയപെടുന്നു.
തൈറിസ്റ്റർ കുടുംബത്തിലെ അംഗങ്ങൾ താഴെ പറയുന്നവയാണ് .

FIG -A നോക്കുക.നാല് പാളികൾ ഉള്ള ഒരു PNPN സ്വിച്ചിംഗ് ഉപകരണമാണിത്.ഇതിനു മൂന്നു സന്ധികളുണ്ട്(JUNCTIONS).J1 ,J2 , J3 എന്നിവയാണവ. ഇതിനു മൂന്നു ബാഹ്യ ടെർമിനലുകൾ ഉണ്ട്. ആനോഡ്(A ),കാതോഡ് (K),ഗേറ്റ്(G ) എന്നിവയാണവ.

ആനോഡിൽ കത്തോഡിനെ അപേക്ഷിച്ച് പൊട്ടൻഷ്യൽ കൂടുതലായാൽ 
J1 - ഫോർവേഡ്‌ ബയസിംഗിലാണ് ,
J2 -റിവേഴ്‌സ്‌ ബയസിംഗിലാണ്,
J3 -ഫോർവേഡ്‌ ബയസിം ഗിലാണ് . 
(ഫോർവേഡ്‌ ബയസിംഗ്‌,റിവേഴ്‌സ്‌ ബയസിംഗ്‌ കൂടുതലറിയാൻ ഡയോഡ്,റെക്റ്റിഫയർ എന്നീ താളുകൾ കാണുക).ആനോഡിൽ കത്തോഡിനെ അപേക്ഷിച്ച് പൊട്ടൻഷ്യൽ വളരെ അധികം കൂടുതലായാൽ J2 അവലാഞ്ച് ബ്രേക്ക്‌ ഡൌൺ വിധേയമാകും, അപ്പോൾ മൂന്നു സന്ധികളിൽ കൂടി വൈദ്യുതപ്രവാഹം ഉണ്ടാകുന്നു. ഈ അവസ്ഥയെ കണ്ടക്ട്ടിംഗ് സ്റ്റേറ്റ് (CONDUCTING STATE ) അഥവാ ഓൺ സ്റ്റേറ്റ് (ON STATE) എന്നറിയപെടുന്നു.

J2 റിവേഴ്‌സ്‌ ബയസിംഗ് ആയതിനാൽ ആനോഡിൽ നിന്നും കത്തോഡിലേക്ക് വൈദ്യുതപ്രവാഹം തടസ്സപെടുന്നു. ഈ അവസ്ഥയെ ഫോർവേഡ് ബ്ലോക്കിംഗ് സ്റ്റേറ്റ് (FORWARD BLOCKING STATE)അഥവാ ഓഫ്‌ സ്റ്റേറ്റ് (OFF STATE) എന്നറിയപെടുന്നു.

ആനോഡിൽ കത്തോഡിനെ അപേക്ഷിച്ച് പൊട്ടൻഷ്യൽ കുറവായാൽ, 

J1 - റിവേഴ്‌സ്‌ ബയസിംഗിലാണ്, 
J2 -ഫോർവേഡ്‌ ബയസിം ഗിലാണ് , 
J3 - റിവേഴ്‌സ്‌ ബയസിംഗിലാണ് .
J1 ,J3 റിവേഴ്‌സ്‌ ബയസിംഗ് ആയതിനാൽ ആനോഡിൽ നിന്നും കത്തോഡിലേക്ക് വൈദ്യുതപ്രവാഹം തടസ്സപെടുന്നു. ഈ അവസ്ഥയെ റിവേഴ്‌സ്‌ ബ്ലോക്കിംഗ് സ്റ്റേറ്റ് (REVERSE BLOCKING STATE)അഥവാ ഓഫ്‌ സ്റ്റേറ്റ് (OFF STATE)എന്നരിയപെടുന്നു.



</doc>
<doc id="153275" url="https://ml.wikipedia.org/wiki?curid=153275" title="തെലുഗു ഭക്ഷണവിഭവങ്ങൾ">
തെലുഗു ഭക്ഷണവിഭവങ്ങൾ

ഇന്ത്യയിലെ ആന്ധ്രപ്രദേശ് ഭാഗത്തെ ഭക്ഷണവിഭവങ്ങളെയാണ് ആന്ധ്ര ഭക്ഷണവിഭവങ്ങൾ അല്ലെങ്കിൽ തെലുഗു ഭക്ഷണവിഭവങ്ങൾ എന്ന് പറയുന്നത്. ഭക്ഷണവിഭവങ്ങൾ ധാരാളമായി സുഗന്ധവ്യഞ്ജനങ്ങളും, മുളകും ഉപയോഗിക്കുന്നു. അരി ഭക്ഷണവിഭവങ്ങളിലെ ഒരു പ്രധാന ഘടകമാണ്. അരിഭക്ഷണം പലതരം കറികളോടു കൂടി ചേർത്തു കഴിക്കുന്നു. 

പ്രധാന ഘടകമായ അരി അടങ്ങിയ ഭക്ഷണങ്ങളായ ("പുളിഹാര") (പുളി അടങ്ങിയ അരിഭക്ഷണം) , ബിരിയാണി എന്നിവ ഹൈദരാബാദിലെ ഒരു പ്രത്യേകഭക്ഷണമാണ്. പ്രാതലിനു പ്രധാനമായും ഇഡ്ഡലി സാമ്പാറിനൊടൊന്നിച്ചോ ചട്ണിയോടൊന്നിച്ചൊ കഴിക്കുന്നു. 

ദോശ ("മിനപ്പട്ട്") മറ്റൊരു പ്രധാന ഇനമാണ്. പേസരട്ട് ദോശ പോലൊരു മറ്റൊരു വിഭവമാണ്. ഇത് ഇഞ്ചി ചട്ണിയോട് കൂട്ടി കഴിക്കുന്നു. 

വട , ഉത്തപ്പം എന്നിവ മറ്റ് പ്രധാന ഭക്ഷണങ്ങളാണ്. 

കൂര - എന്ന പേരിലറിയപ്പെടുന്ന കറി, താഴെ പ്പറയുന്ന പല ഭേദങ്ങളിൽ കാണപ്പെടുന്നു. 


പപ്പു - തൂർ ദാൽ, (Kandi Pappu) മൂംഗ് ദാൽ (Pesara pappu) എന്നിവ പച്ചക്കറികളോട് ചേർത്ത് വേവിച്ചത്. മസാല ഇതിൽ ചേർക്കുന്നില്ല. 

പച്ചടി / ഊരാഗയ (Pachadi" / "Ooragaya ) - 

പുലുസു ("Pulusu") കറി പോലുള്ള ഒരു സ്റ്റൂ വിഭവമാണ്. ഇത് മഞ്ഞൾ പേസ്റ്റ്, തക്കാളി, മാങ്ങ പേസ്റ്റിനോടൊപ്പം ഉണ്ടാക്കിയതാണ്> 

"Perugu" - The last item of the meal. Perugu (curd) is normally consumed with an accompaniment like pachadi or ooragaya.



തെലുഗു പ്രധാന ഭക്ഷണത്തിലെ വിഭവങ്ങളിൽ വേവിച്ച അരിഭക്ഷണം, ദാൽ, ("pappu"), കറി, അച്ചാർ, ("Pachadi"), തൈര് ("perugu") , സംഭാരം ("majjiga"), പപ്പടം ("appadam"). പ്രധാന ഭക്ഷണം കഴിഞ്ഞതിനുശേഷം പാൻ കഴിക്കുന്ന പതിവുമുണ്ട്. 


</doc>
<doc id="153285" url="https://ml.wikipedia.org/wiki?curid=153285" title="അനിരുദ്ധൻ">
അനിരുദ്ധൻ

ഒരു പുരാണ കഥാപാത്രമാണ് അനിരുദ്ധൻ. ശ്രീകൃഷ്ണന്റെ മകനായ പ്രദ്യുമ്നന് മായാവതിയിലുണ്ടായ പുത്രൻ. അർജുനനിൽനിന്ന് ശസ്ത്രവിദ്യ അഭ്യസിച്ചു. ബാണാസുരന്റെ മകൾ ഉഷ, അനിരുദ്ധനിൽ അനുരക്തയായി. ഉഷയുടെ തോഴിയായ ചിത്രലേഖ യോഗശക്തി ഉപയോഗിച്ച് അനിരുദ്ധനെ ബാണന്റെ രാജധാനിയായ ശോണിതപുരത്തിലെത്തിച്ചു. ബാണനിയോഗപ്രകാരം ഏറ്റുമുട്ടിയ ഭടൻമാരെ അനിരുദ്ധൻ ഇരുമ്പുഗദകൊണ്ട് അടിച്ചുകൊന്നു. ബാണന്റെ മായാപ്രയോഗത്താൽ ബന്ധനസ്ഥനായി. ഇതറിഞ്ഞ് കൃഷ്ണനും ബലരാമനും പ്രദ്യുമ്നനും ശോണിതപുരത്തിലെത്തി ബാണനോടു യുദ്ധം ചെയ്തു. യുദ്ധദേവനായ സ്കന്ദനും ബാണന്റെ ദ്വാരപാലകനായ ശിവനും അസുരപക്ഷത്തെ സഹായിച്ചു. ഗരുഡനും പ്രദ്യുമ്നനും സ്കന്ദനെ തോല്പിച്ചു; കൃഷ്ണൻ ശിവനെയും. അങ്ങനെ ബാണൻ പരാജിതനായപ്പോൾ അനിരുദ്ധൻ ഉഷയെ ഭാര്യയായി സ്വീകരിച്ചുകൊണ്ട് ദ്വാരകയിലേക്കുപോയി.

ഈ ഇതിവൃത്തത്തെ ആധാരമാക്കി എഴുതിയിട്ടുള്ളതാണ് വള്ളത്തോൾ നാരായണമേനോന്റെ പ്രസിദ്ധ ഖണ്ഡകാവ്യമായ ബന്ധനസ്ഥനായ അനിരുദ്ധൻ. വജ്രൻ എന്നൊരു പുത്രനുണ്ടായശേഷം അനിരുദ്ധൻ വിദർഭരാജാവായ രുക്മിയുടെ പൌത്രി രോചനയേയും പരിഗ്രഹിച്ചു.

യദുവംശത്തിൽത്തന്നെയുള്ള മറ്റൊരു അനിരുദ്ധനെക്കൂടി മഹാഭാരതത്തിൽ (ആദിപർവം) പരാമർശിക്കുന്നുണ്ട്. രണ്ടുപേരും പാഞ്ചാലീസ്വയംവരവേളയിൽ സന്നിഹിതരായിരുന്നു.

ഭാരതീയ തത്ത്വചിന്തയിൽ വളരെയേറെ പ്രാധാന്യമുള്ള ഒരു സങ്കല്പമാണ് അനിരുദ്ധൻ എന്നത്. അനിരുദ്ധന്റെ നാഭിയിൽ നിന്ന് ബ്രഹ്മനുണ്ടായി; രൌദ്രഭാവത്തിൽനിന്ന് ശിവനും. നരനും നാരായണനും ചേരുന്നതാണ് അഗോചരമായ അണു. ആ അണുവിൽനിന്ന് പ്രദ്യുമ്നൻ എന്ന മനസ്സ് ഉദ്ഭവിക്കുന്നു. അവിടെനിന്നും അനിരുദ്ധൻ അഥവാ അനിയന്ത്രിതനായ പ്രധാനൻ ജൻമമെടുക്കുന്നു. ബ്രഹ്മൻ എന്ന അഹംകാരത്തിന്റെ മൂലം ഈ പ്രധാനനാണ്. ബ്രഹ്മനിൽനിന്നുണ്ടാകുന്ന പുരുഷൻ വീണ്ടും അനിരുദ്ധനിൽ എത്തുന്നു. പരമമായ പ്രപഞ്ചശക്തി അനിരുദ്ധതനുസ്ഥിതമാണ്, അഥവാ ബന്ധിച്ചുനിർത്താനാവാത്ത രൂപത്തിലാണ് എന്നു സാരം.


</doc>
<doc id="153287" url="https://ml.wikipedia.org/wiki?curid=153287" title="അനിര്യുക്തം">
അനിര്യുക്തം

രാഗം, താളം, മാത്ര എന്നിവ നോക്കാതെ രചിക്കപ്പെടുന്ന കൃതികളെ അനിര്യുക്തം എന്നു പറയുന്നു. മധ്യകാലഘട്ടത്തിൽ സംഗീതകൃതികളെയും പ്രബന്ധങ്ങളെയും നിര്യുക്തം (നിയമവിധേയം) എന്നും അനിര്യുക്തം (നിയമരഹിതം) എന്നും രണ്ടായി വിഭജിച്ചിരുന്നു. രാഗം, താളം, മാത്ര എന്നീ വ്യവസ്ഥകൾ അംഗീകരിച്ചുകൊണ്ട് രചിക്കപ്പെടുന്ന കൃതികൾ നിര്യുക്തങ്ങളും ഇവയൊന്നും അത്ര കാര്യമാക്കാതെ രചിക്കപ്പെടുന്നവ അനിര്യുക്തങ്ങളുമായി വിവക്ഷിക്കപ്പെട്ടിരുന്നു.


</doc>
<doc id="153296" url="https://ml.wikipedia.org/wiki?curid=153296" title="അനിലാ ജേക്കബ്">
അനിലാ ജേക്കബ്

കേരളീയ ശില്പകലാവിദഗ്ദ്ധയാണ് അനിലാ ജേക്കബ്. 1941 ജൂൺ 10-ന് കോട്ടയത്തു ജനിച്ചു. ആധുനിക മലയാള ഗദ്യശൈലിക്കു രൂപംനൽകുന്നതിൽ പ്രധാന പങ്കു വഹിച്ചിട്ടുള്ളവരിൽ ഒരാളായ ആർച്ചു ഡീക്കൻ കോശിയുടെ പൗത്രൻ ജോൺ തോമസിന്റെ പുത്രിയാണ് അനില. 

ഹൈസ്കൂൾ വിദ്യാഭ്യാസം പൂർത്തിയാക്കിയശേഷം ചെന്നൈയിലെ കോളജ് ഒഫ് ആർട്ട്സ് ആൻഡ് ക്രാഫ്റ്റ്സിൽ ചേർന്ന് ഒന്നാംക്ലാസ്സിൽ ഒന്നാം റാങ്കോടെ ബിരുദം നേടി. കെ.സി.എസ്. പണിക്കരാണ് ഇവരുടെ പ്രധാന ഗുരു. ചെറുപ്പം മുതൽ അനില ചിത്രകലയിൽ തത്പരയായിരുന്നു. കോട്ടയം ബാലജനസഖ്യത്തിന്റെ ആഭിമുഖ്യത്തിൽ നടത്തിയ ചിത്രരചനാമത്സരത്തിൽ കുട്ടി ആയിരിക്കുമ്പോൾതന്നെ അനിലയ്ക്ക് ഒന്നാം സമ്മാനം ലഭിക്കുകയുണ്ടായി. ഏതെങ്കിലും ഒരു പ്രത്യേക സ്ഥാപനവുമായി ബന്ധപ്പെടാതെ, സ്വതന്ത്രമായി ശില്പങ്ങൾ രചിക്കുവാനാണ് അനില ഇഷ്ടപ്പെടുന്നത്. 1963-ൽ വാഷിങ്ടൺ ഡി.സി.യിൽ നടന്ന ചീനകളിമൺശില്പകലാപ്രദർശനത്തിൽ അനില പങ്കെടുത്തു. 1964-ൽ മദ്രാസിലെ ആർട്ടിസ്റ്റ്സ് ഹാൻഡിക്രാഫ്റ്റ് യൂണിയന്റെ സമ്മാനം നേടി. 1965-ൽ അനിലയ്ക്ക് ശില്പകലയ്ക്കുള്ള പ്രസിഡന്റിന്റെ അവാർഡ് ലഭിച്ചു. മദ്രാസ്സിലെ ലളിതകലാ അക്കാദമിയുടെ അവാർഡിനും ഇവർ 1968-ൽ അർഹയായിട്ടുണ്ട്.

ജപ്പാനിൽവച്ചു നടന്ന എക്സ്പോ 70-ൽ ഇന്ത്യാഗവൺമെന്റ് അനിലയുടെ മൂന്നും ഒന്നിൽ എന്ന ശില്പം പ്രദർശിപ്പിക്കുകയുണ്ടായി. പരേതനായ ലഫ്. കേണൽ ഗോദവർമരാജായുടെ ഒരു വെങ്കലപ്രതിമ തിരുവനന്തപുരം ടെന്നീസ് ക്ളബ്ബിനുവേണ്ടി ശ്രീമതി അനിലാ ജേക്കബ് നിർമിച്ചിട്ടുണ്ട്. ചെന്നൈയിലെ ചോളമണ്ഡലം ആർട്ടിസ്റ്റ് വില്ലേജിലെ അംഗമാണ് ഇവർ.



</doc>
<doc id="153297" url="https://ml.wikipedia.org/wiki?curid=153297" title="അനിത നായർ">
അനിത നായർ

ഒരു ഇന്ത്യൻ-ഇംഗ്ലീഷ് സാഹിത്യകാരിയാണ് അനിത നായർ (ഇംഗ്ലീഷ്: Anita Nair) (ജനനം: 1966 ജനുവരി 26). അനിതയുടെ മിക്ക കൃതികളും ഇന്ത്യയിലും വിദേശത്തുമുള്ള വായനക്കാരുടെ ശ്രദ്ധ നേടിയിട്ടുണ്ട്. "ദ ബെറ്റർ മാൻ", "ലേഡീസ് കൂപ്പെ" പോലെയുള്ള അനിതയുടെ കൃതികൾ ഒട്ടനേകം ഭാഷകളിലേക്ക് പരിഭാഷ ചെയ്യപ്പെട്ടിട്ടുമുണ്ട്.

പാലക്കാട് ജില്ലയിലെ ഷൊർണ്ണൂരിലാണ് അനിത ജനിച്ചത്. ഷൊർണ്ണൂരിനടുത്തുള്ള മുണ്ടകോട്ടുകുറിശ്ശിയാണ് അനിതയുടെ തറവാട്ടുഗ്രാമം. ചെന്നൈയിൽ വളർന്ന അനിത പിന്നീട് ഇംഗ്ലീഷ് സാഹിത്യത്തിൽ ബിരുദമെടുത്തത് ഒറ്റപ്പാലം എൻ.എസ്.എസ്സ് കോളേജിൽ നിന്നായിരുന്നു. ബാംഗ്ലൂരിൽ ഒരു പരസ്യ ഏജൻസിയിൽ ക്രിയേറ്റിവ് ഡയറക്ടർ ആയി പ്രവർത്തിച്ചു കൊണ്ടിരുന്ന കാലത്ത് 90-കളുടെ അവസാന പാദത്തിൽ പ്രസിദ്ധീകരിച്ച "സറ്റയർ ഓഫ് ദ സബ് വേ" എന്ന ചെറുകഥാസമാഹാരം വെർജീനിയ സെന്റർ ഫോർ ക്രിയേറ്റീവ് ആർട്സിൽ അനിതക്ക് ഫെലോഷിപ്പ് നേടിക്കൊടുത്തു. 1999-ൽ "ദ ബെറ്റർ മാൻ" എന്ന പേരിൽ അനിതയുടെ ആദ്യനോവൽ പുറത്തിറങ്ങി. പെൻഗ്വിൻ ബുക്സ് ഇന്ത്യയിൽ പ്രസിദ്ധീകരിച്ച ഈ കൃതിയുടെ അമേരിക്കയിലെ പ്രസിദ്ധീകരണാവകാശം മക് മില്ലന്റെ പ്രസിദ്ധീകരണാലയമായ പിക്കാഡോറിനായിരുന്നു. പിക്കാഡോർ പ്രസിദ്ധീകരിക്കുന്ന ഇന്ത്യൻ എഴുത്തുകാരുടെ ആദ്യത്തെ കൃതിയായിരുന്നു ഇത്. 2002-ലെ ഏറ്റവും മികച്ച അഞ്ചു കൃതികളിലൊന്നായി വിലയിരുത്തപ്പെട്ട "ലേഡീസ് കൂപ്പെ" എന്ന അനിതയുടെ രണ്ടാമത്തെ നോവൽ ഇരുപത്തിയഞ്ചിലേറെ ഭാഷകളിലേക്ക് തർജമ ചെയ്യപ്പെട്ടു. 2002-ൽ "വേർ ദി റെയിൻ ഈസ് ബോൺ" എന്ന ഒരു ഗ്രന്ഥം അനിതയുടെ എഡിറ്റിംഗിൽ പെൻഗ്വിൻ ബുക്സ് പുറത്തിറക്കി.വില്യം ഡാൽറിമ്പിൾ, സൽമാൻ റഷ്ദി, അരുന്ധതി റോയ്, രാമചന്ദ്ര ഗുഹ, ബഷീർ, എം.ടി തുടങ്ങി വിദേശീയരും സ്വദേശീയരുമായ 34 എഴുത്തുകാരുടെ കേരള സംബന്ധിയായ സർഗ്ഗാത്മകരചനകളുടെയും അനുഭവക്കുറിപ്പുകളുടെയും സമാഹാരമാണ് ഈ കൃതി. 2005-ൽ പ്രസിദ്ധീകരിച്ച "മിസ്ടൃസ്" ആണ് മറ്റൊരു ശ്രദ്ധേയ കൃതി. "മലബാർ മൈൻഡ്‌സ്" ആണ് അനിതയുടെ ആദ്യ കവിതാസമാഹാരം.




</doc>
<doc id="153305" url="https://ml.wikipedia.org/wiki?curid=153305" title="ഗുരു (വിവക്ഷകൾ)">
ഗുരു (വിവക്ഷകൾ)



</doc>
<doc id="153307" url="https://ml.wikipedia.org/wiki?curid=153307" title="പട്ടാണിപ്പയർ">
പട്ടാണിപ്പയർ

പയർ വർഗ്ഗത്തിൽപ്പെട്ട ഒരു സസ്യമാണ് പട്ടാണിപ്പയർ അഥവാ ഗ്രീൻപീസ്. ആഹാരത്തിനായി ഉപയോഗിക്കുന്നു. പച്ചനിറമാണ് വിത്തിന്. മഞ്ഞ നിറത്തിലുള്ള വിത്തുകളും ഉണ്ട്. പയർ ഉണ്ടാകുന്നതു പോലെ ഒരു ആവരണത്തിനുള്ളിൽ കുറെയധികം വിത്തുകൾ ഒരുമിച്ച് സംരക്ഷിക്കപ്പെടുന്നു. ഗോളാകൃതിയിലാണ് വിത്ത് കാണപ്പെടുന്നത്. പല തരത്തിലുള്ള ഇനങ്ങൾ കാണപ്പെടുന്നുണ്ട്. ഭക്ഷ്യയോഗ്യമായതിനാൽ തന്നെ ഇത് വൻതോതിൽ കൃഷി ചെയ്യുന്നുമുണ്ട്. ബിരിയാണി, ഫ്രൈഡ്റൈസ് തുടങ്ങിയ വിഭവങ്ങളിൽ ഉപയോഗിക്കാറുണ്ട്. പിങ്ക് നിറത്തിലുള്ള പൂക്കളാണ് ഈ ചെടിക്കുള്ളത്. ജനിതകപഠനങ്ങൾക്ക് അടിസ്ഥാനമിട്ട ഗ്രിഗർ മെൻഡലിന്റെ പ്രശസ്തമായ പരീക്ഷണം നടത്തിയത് പട്ടാണിപയർ ഉപയോഗിച്ചാണ്. സമുദ്രനിരപ്പിൽ നിന്നും ഒരു കിലോമീറ്ററോളം ഉയരമുള്ള തണുത്ത കാലാവസ്ഥയാണ് പട്ടാണിപ്പയറിന്റെ വളർച്ചയ്ക്ക് അനുയോജ്യം.

http://www.karshikakeralam.gov.in/html/p5.html


</doc>
<doc id="153317" url="https://ml.wikipedia.org/wiki?curid=153317" title="സിദ്ധേശ്വരി ദേവി">
സിദ്ധേശ്വരി ദേവി

ഇന്ത്യയിലെ ഒരു ഹിന്ദുസ്ഥാനി ഗായികയാണ് സിദ്ധേശ്വരി ദേവി (1907–1976)."മാ"എന്നും ഇവർ വിളിക്കപ്പെട്ടിരുന്നു. "മാ" എന്ന പേരിൽ മകൾ സവിതാദേവിയുമായി ചേർന്നെഴുതിയ ആത്മകഥ ശ്രദ്ധേയമായിരുന്നു. 1966 ൽ പത്മശ്രീ പുരസ്ക്കാരം ലഭിച്ചു. മണി കൗൾ സിദ്ധേശ്വരി ദേവിയുടെ ജീവിതത്തെ അധികരിച്ച് സിദ്ധേശ്വരിഎന്ന ഡോക്യുമെന്ററി സംവിധാനം ചെയ്തിട്ടുണ്ട്.

വാരണാസിയിലെ ഒരു സംഗീതപാരമ്പര്യമുള്ള കൂടുംബത്തിലാണ് ജനനം. ശൈശവത്തിൽ തന്നെ അമ്മ മരിച്ചതിനെ തുടർന്ന് മുത്തശ്ശിയായ മൈനാദേവിയാണ് സിദ്ധേശ്വരിയെ വളർത്തിയത്. വിദ്യാധരി ദേവി, രാജേശ്വരി ദേവി, കമലേശ്വരി ദേവി തുടങ്ങിയ ഗായകർ അന്ന് ആ കുടുംബത്തിൽ ഉണ്ടായിരുന്നു. അവരെ സംഗീതം പരിശീലിപ്പിക്കുവാൻ വന്നിരുന്ന സിയാജി മഹാരാജ് ആണ് സിദ്ധേശ്വരിയുടെ പ്രതിഭ തിരിച്ചറിഞ്ഞത്.

12 വർഷക്കാലം സിയാജി മഹാരാജിൽ നിന്നും സംഗീതമഭ്യസിച്ച ശേഷം അവർ രജബ് അലി ഖാൻ (ദേവാസ്), ഇനായത് അലി ഖാൻ (ലാഹോർ), ബഡേ രാംദാസ്ജി (ബനാറസ്) എന്നിവരുടെ ശിക്ഷണത്തിലും സംഗീതപഠനം തുടർന്നു. 

ഖയാലിൽ മികവ് പ്രകടിപ്പിച്ചിരുന്ന സിദ്ധേശ്വരി ദേവിയുടെ യഥാർത്ഥവൈദഗ്ദ്ധ്യം തുമ്‌രിയിലായിരുന്നു. കഥക് നൃത്തത്തിലെ മുദ്രകളെയും ഭാവങ്ങളെയും സംഗീതത്തിന്റെ ഭാഷയിലേക്ക് ഭംഗിയായി സമന്വയിപ്പിക്കുവാൻ ഇവർക്ക് അനായാസം കഴിഞ്ഞിരുന്നു. തുമ്‌രിയിലെ പൂരബ് എന്ന ശലി ജനപ്രിയമായത് ഇവരിലൂടെയാണ്. സിദ്ധേശ്വരി ദേവിയുടെ സംഗീതം വളരെക്കുറച്ചു മാത്രമേ റെക്കോർഡ് ചെയ്യപ്പെട്ടിട്ടുള്ളൂ..

1977 മാർച്ച് 18-ൻ നിര്യാതയായി.



</doc>
<doc id="153321" url="https://ml.wikipedia.org/wiki?curid=153321" title="മനീഷ് ഝാ">
മനീഷ് ഝാ

ഒരു ഇന്ത്യൻ ചലച്ചിത്രസം‌വിധായകനും, തിരക്കഥാകൃത്തുമാണ്‌ മനീഷ് ഝാ . അദ്ദേഹത്തിന്റെ പ്രശസ്തവും നിരൂപക പ്രശംസ നേടിയതുമായ ചിത്രങ്ങളാണ് എ വെരി ഷോർട്ട് ഫിലിം (2001), (2003) എന്നിവ.

മാതൃഭൂമി: എ നേഷൻ വിത്തൗട്ട് വുമൺ (2003)
അൻവർ (2007)




</doc>
<doc id="153326" url="https://ml.wikipedia.org/wiki?curid=153326" title="കിടക്ക">
കിടക്ക

തുണികൾ കൊണ്ടോ, ചില പ്രത്യേക തരം പുല്ലുകൾ കൊണ്ടോ, മൃഗങ്ങളൂടെ രോമങ്ങൾ കൊണ്ടോ നിർമ്മിച്ചതും, കിടക്കുവാനും, ഉറങ്ങുവാനുമായി ഉപയോഗിക്കുന്നതുമായ ഒരു തരം പായയെയോ അല്ലെങ്കിൽ മെത്തയെയോ ആണ് കിടക്ക എന്ന് പറയുന്നത്. ആംഗലേയത്തിൽ(ഇംഗ്ലീഷ്) ഇതിനെ മാട്രസ് (Mattress) എന്ന് പറയുന്നു. പഞ്ഞി, ചകിരി,സ്പോഞ്ച് എന്നിവ ഉൾപ്പെടുത്തിയും കിടക്കകൾ നിർമ്മിക്കാറുണ്ട്. തറയിലോ അല്ലെങ്കിൽ കട്ടിലിനു മുകളിലോ ആയാണ് കിടക്ക സാധാരണ വിരിക്കാറുള്ളത്. ആധുനികയുഗത്തിൽ സ്പ്രിംഗുകളൂം (Spring), ഇലാസ്റ്റിക്കുകളൂം (Elastic) ഘടിപ്പിച്ച് തയ്യാറാക്കിയതും, മനുഷ്യശരീരാകൃതിക്കനുസരിച്ച് കുഴിയുന്നതും, വികസിക്കുന്നതുമായ അത്യാധുനിക കിടക്കകളും വിപണിയിൽ സുലഭമാണ്. ശിലായുഗകാലഘട്ടങ്ങളിലാണ് കിടക്കളുടെ ആവിർഭാവം എന്ന് ചരിത്രരേഖകൾ വ്യക്തമാക്കുന്നുണ്ട്. ആദ്യകാലങ്ങളിൽ തറയിൽ വിരിച്ച് ഉപയോഗിച്ചിരുന്ന കിടക്കകൾ, പൊടിയിൽ നിന്നും, അഴുക്കു പറ്റുന്നതിൽ നിന്നും രക്ഷിക്കുന്നതിനു വേണ്ടിയാണ് കട്ടിലിലേക്ക് മാറ്റിയതെന്നും അന്നു മുതൽ കട്ടിലുകൾ പ്രചാരത്തിലായെന്നും കരുതുന്നു. കിടക്കവിരി, തലയിണ, പുതപ്പ്, എന്നിവ കിടക്കയുടെ കൂടെ ഉപയോക്താവിന്റെ ആവശ്യാനുസരണം സാധാരണയായി ഉപയോഗിച്ചു വരുന്നവയാണ്. കിടക്കയുടെ ആംഗലേയ നാമമായ മാട്രസ് എന്നത് ഒരു അറബിക് വാക്കിൽ നിന്നും ഉത്ഭവിച്ചതാണ്.


</doc>
<doc id="153338" url="https://ml.wikipedia.org/wiki?curid=153338" title="ഉപഗൂഹനം">
ഉപഗൂഹനം

ഒരു ജ്യോതിർപ്രതിഭാസം. ഭൂമിയിൽ നിന്ന് നോക്കുമ്പോൾ വലുതായി തോന്നുന്ന ഒരു ജ്യോതിർഗോളത്തെ അതിലും ചെറിയ ഒരു ഗോളം മറക്കുന്ന പ്രതിഭാസമാണ് സംതരണം അഥവാ Transit. എന്നാൽ കാഴ്ചക്ക് ചെറുതായിട്ടുള്ള ഒരു ഗോളത്തെ അതിലും വലിയ ഗോളം മറക്കുന്ന പ്രതിഭാസമാണിത്.


</doc>
<doc id="153348" url="https://ml.wikipedia.org/wiki?curid=153348" title="കർണാടക ഭക്ഷണവിഭവങ്ങൾ">
കർണാടക ഭക്ഷണവിഭവങ്ങൾ

ഇന്ത്യയിലെ കർണാടക സംസ്ഥാനത്തിലെ ഭക്ഷണവിഭവങ്ങളെ പറയുന്നതാണ് കർണാടക ഭക്ഷണവിഭവങ്ങൾ ( cuisine of Karnataka ). ഇതിൽ പലതരത്തിലുള്ള സസ്യ , മാംസ ഭക്ഷണവിഭവങ്ങൾ അടങ്ങിയിരിക്കുന്നു. കർണാടകത്തിലെ ഭക്ഷണവിഭവങ്ങളിലെ വൈവിധ്യത്തിന്റെ തെക്കെ ഇന്ത്യയിലെ സംസ്ഥാനങ്ങളായ കേരളം, തമിഴ് നാട്, ആന്ധ്രപ്രദേശ് എന്നിവടങ്ങിളിലേയും മഹാരാഷ്ട്രയിലേയും വിവിധ പ്രാദേശിക ജീവിതരീതികളുടെ പ്രഭാവമുണ്ട്. കർണാടക ഭക്ഷണവിഭവങ്ങളിലെ ചില തനതായ വിഭവങ്ങൾ ബിസി ബെലെ ബാത്, ജോളദ റൊട്ടീ, ചപ്പാത്തി, റാഗി റൊട്ടി, അക്കി റോട്ടി, സാറു, ഹുലി, വംഗി ബാത്, ഖര ബാത്, കേസരി ബാത്, ദാവൻഗിരി ബെന്നെ ദോസ, റാഗി മുദ്ദെ, ഉപ്പിട്ടു എന്നിവയാണ്. തെക്കെ കർണാടകയിലെ ചില പ്രധാന വിഭവങ്ങൾ റവെ ഇഡ്ഡലി, മൈസൂർ മസാല ദോശ , മദുർ വട എന്നിവയാണ്. കൂർഗ് ജില്ലയിൽ നല്ല എരിവുള്ള പോർക്ക് കറികൾക്ക് ശ്രദ്ധേയമാണ്. തീരദേശ കർണാടകയിൽ സമുദ്രഭക്ഷണം വളരെയധികം പ്രിയപ്പെട്ടതാണ്. മധുരങ്ങളിൽ പ്രധാനം മൈസൂർ പാക്, ഹോളിഗെ, അല്ലെങ്കിൽ ഒബ്ബട്ടു, ധാർവാഡ് പേഡ, ചിരോട്ടി എന്നിവയാണ്.

ഒരു കന്നട ഊട്ട (കന്നട ഉച്ച ഭക്ഷണം) പ്രധാനമായും താഴെപ്പറയുന്ന വിഭവങ്ങൾ അടന്നിയതാണ്. ഇതിൽ പ്രാദേശികമായി ചില വ്യത്യാസങ്ങൾ ഉണ്ട്. ഉച്ചഭക്ഷണം വിളമ്പുന്നത് വാഴയിലയിലാണ്. 
ഇത്രയും വിളമ്പിയതിനു ശേഷം നെയ്യ് വിളമ്പുന്നു. ഇതിനുശേഷമാണ് ഭക്ഷണം കഴിച്ചു തുടങ്ങുന്നത്. ഇതിനു ശേഷം സൂപ്പ് വിഭവങ്ങളായ സാരു, മുഡ്ഡിപാളയ, മജ്ജിഗെ, ഹുളി, കൂട്ടു എന്നിവ അരിഭക്ഷണത്തിനോടൊപ്പം കഴിക്കുന്നു. ഇതിനൊടൊപ്പം തന്നെ ചില മധുര വിഭവങ്ങളും വിളമ്പുന്നു. ഇതിനു ശേഷം ഫ്രൈ ചെയ്ത വിഭവങ്ങളായ ബോണ്ട, ആംബോണ്ട എന്നിവ വിളമ്പുന്നു. അവസാനം തൈരു സാധകം (തൈരു ചേർത്ത ചോറു) കഴിച്ചതിനുശേഷം ഭക്ഷണം അവസാനിക്കുന്നു. 

ദോശകൾ






മധുരവിഭവങ്ങൾ


"South Indian Inscriptions, Vol III, Bombay Karnataka Inscriptions, Geographical Divisions". Retrieved 10 October 2007.


</doc>
<doc id="153357" url="https://ml.wikipedia.org/wiki?curid=153357" title="ക്രിസ്റ്റഫർ ഡോയൽ">
ക്രിസ്റ്റഫർ ഡോയൽ

ക്രിസ്റ്റഫർ ഡോയൽ (; ജനനം 2 മെയ്യ് 1952) നിരവധി പുരസ്കാരം നേടിയ ഒരു ലോക പ്രശസ്തനായ ചലച്ചിത്രഛായാഗ്രാഹകനാണ്. ക്രിസ്റ്റഫർ ഡോയൽ ഛായാഗ്രഹണത്തിനുള്ള എ.ഫ്.ഐ. (ഓസ്ട്രേലിയൻ ഫിലിം ഇൻസ്റ്റിറ്റ്യൂട്ട്) പുരസ്ക്കാരം,കാൻ ചലച്ചിത്രമേളയിലെ സാങ്കേതിക പ്രവർത്തകർക്കുള്ള വുൾകെയിൻ പുരസ്ക്കാരം, വെനീസ് ചലച്ചിത്രമേളയിലെ ഗോൾഡൻ ഒസെല്ല പുരസ്ക്കാരം എന്നിങ്ങനെ നിരവധി ചലച്ചിത്ര പുരസ്കാരങ്ങൾ നേടിയിട്ടുണ്ട്.
ക്രിസ്റ്റഫർ ഡോയൽ 1952 ൽ സിഡ്നി, (ഓസ്ട്രേലിയ) യിൽ ആണ് ജനിച്ചത്. 1970 കളുടെ അവസാനം ക്രിസ്റ്റഫർ ഡോയൽ ഹോങ്ങ്കോങിൽ നിന്ന് തായ്‌വാനി ലേക്ക് പോയി അവിടെ തായ്പേയിൽ താമസമാക്കി.തായ്പേയിൽ താമസിക്കുമ്പോൾ അദ്ദേഹം മാൻഡറിൻ ചൈനീസ് പഠിച്ചു.ക്രിസ്റ്റഫർ ഡോയൽ ഇന്ത്യയിൽ എണ്ണ ഖനനം, ഇസ്രായേലിൽ പശുപാലകൻ, തായ്ലാൻഡിൽ ചൈനീസ് വൈദ്യശാസ്ത്ര ഭിഷഗുരൻ എന്നിങ്ങനെ പല വിധ ജോലികൾ ച്ചെയ്തിട്ടുണ്ട്.1978 Cloud Gate ഡാൻസ് തിയേറ്ററിലും Zuni Icosahedron ലും ഫോട്ടോഗ്രാഫറായി ജോലി ച്ചെയ്തു.1983 ൽ 'ദാറ്റ് ഡേയ്, ഓൺ ദി ബീച്ച്' എന്ന ചിത്രത്തിന് ഛായാഗ്രഹണം നിർവഹിക്കുകയും ഇതിന് മികച്ച ഛായാഗ്രഹണത്തിനുള്ള ഏഷ്യാ-പസഫിക്ക് ഫിലിം ഫെസ്റ്റിവൽ പുരസ്ക്കാരം ലഭിക്കുകയും ചെയ്യുതു.പ്രശസ്തരായ ചൈനീസ് സംവിധായകരായ വോങ് കാർ വായ്, ഴാങ് യിമൗ തുടങ്ങിയ പലരുടെയും കൂടെ ഛായാഗ്രഹണം നിർവ്വഹിച്ചിട്ടുണ്ട്.







</doc>
<doc id="153365" url="https://ml.wikipedia.org/wiki?curid=153365" title="മെത്ത">
മെത്ത

മെത്ത (cushion) എന്നാൽ സുഖകരമായ ഇരിപ്പിനോ കിടപ്പിനോ ഉപയോഗിക്കുന്ന പഞ്ഞിയോ, തൂവലോ, സ്പോഞ്ചോ, കമ്പിളിയോ പോളിസ്റ്റർ, ഫൈബർ പോലുള്ള നവീന നൂലുകളോ നിറച്ചുതുന്നിയതാണ്. പിഞ്ഞിയ കടലാസുകഷണങ്ങൾ കുത്തിനിറച്ചുപോലും മെത്തകൾ ഒരുക്കാറുണ്ട്. മെത്തുക എന്ന ധാതുവിൽ നിന്നാണ് ഈ വാക്ക് നിർമ്മിച്ചിട്ടുള്ളത്.മെത്ത എന്ന വാക്ക് ഹിബ്രു ഭാഷയിൽ നിന്നാണ് മലയാളത്തിലെത്തിയത് എന്നും അഭിപ്രായമുണ്ട് മൃദുത്വം, പതുപതുപ്പ് എന്നിവയാണ് മെത്തയുടെ അടിസ്ഥാന സ്വഭാവം. കിടക്കാൻ ഉപയോഗിക്കുന്നതിനെ കിടക്ക, ശയ്യ എന്നീ പേരുകളിലും അറിയപ്പെടുന്നു. തലക്ക് വക്കുന്ന മെത്തയെ തലയണ എന്ന് വിളിക്കുന്നു. ഇരിക്കാനായി മെത്തയിട്ട കസേരകളും പീഠങ്ങളും രൂപകൽപ്പനചെയ്യുന്നു. സൈക്കിൾ കാർ പോലുള്ള വാഹനങ്ങളിലും ഇരിപ്പിടത്തിനു മെത്തയിടാറുണ്ട്. പട്ടുമെത്ത, ആട്ടുമെത്ത, തൂക്കുമെത്ത തുടങ്ങിയവ ആഡംബരത്തിന്റെയും പ്രതാപത്തിന്റെയും സൂചകങ്ങളാണ്. 
സുഖവുമായി ബന്ധപ്പെട്ടാണ് മെത്തയുടെ ആരംഭം. നിലത്തോ പായിലോ കിടക്കുന്നതിനേക്കാൾ മെത്തയിൽ കിടക്കുന്നതിനു സുഖവും ആയാസവും പ്രധാനമാകുന്നു. ചില പ്രത്യേക അസുഖങ്ങൾക്ക് ശരീരത്തിലെ പ്രത്യേക ഭാഗങ്ങളൂടെ സുഖകരമായ ഇരിപ്പും മെത്തകൊണ്ട് സാധിക്കുന്നു. 
മെത്തയുടെ ചരിത്രത്തിനു വളരെ പഴക്കം ഉണ്ട്. ഉണക്കപ്പുല്ലും തൂവലുകളും ഉപയോഗിച്ച് കൂടൊരുക്കുന്ന പക്ഷി കുഞ്ഞുങ്ങൾക്ക് മെത്തയൊരുക്കുകയാണ്. അതിനു അവർ കടലാസും പ്ലാസ്റ്റിക്കും മാർദ്ദവമുള്ള എന്തും ഉപയോഗിക്കുന്നതായി കാണുന്നു. തന്റെ ശരീരത്തിനുചേരുന്ന രീതിയിൽ മണ്ണുമാറ്റുന്ന മൃഗങ്ങളും മെത്തയുടെ ആശയം തന്നെ യാണ് പ്രാവർത്തികമാക്കുന്നത്. 
മനുഷ്യന്റെ കാര്യത്തിൽ പുലിത്തോൽ പോലെ രോമശബളമായ തോലുകളാകാം ആദ്യ മെത്ത. പുല്ലും , ചപ്പും വൈക്കോലും വിരിച്ചുകിടക്കുന്നതും മെത്തയുടെ ആരംഭമായി കാണാം. ഇത്തരം പ്രസ്താവങ്ങൾ ആദ്യകാലകൃതികളിൽ തന്നെ കാണാവുന്നതാണ്. പതുപതുപ്പുള്ള ശേഷസർപ്പത്തിന്റെ മുകളിൽ പള്ളികൊള്ളുന്ന വിഷ്ണു സങ്കല്പത്തിനും മെത്തയുടെ ആശയം കാണാവുന്നതാണ്. രാജാവിന്റെയും മുനിമാരെയും സ്വീകരിക്കുന്നതിനു അവരുടെ വഴിയൊരുക്കാനായി പൂക്കൾ കൊഴിക്കുന്ന സമ്പ്രദായത്തിനും മെത്തയുമായി ബന്ധിപ്പിക്കാവുന്നതാണ്. ( ഇന്ന് മെത്ത എന്നത് (upholstery)അഥവാ മെത്താശാസ്ത്രം എന്ന ഒരു ശാസ്ത്രശാഖയായി വികസിച്ചിരിക്കുന്നു. 


</doc>
<doc id="153373" url="https://ml.wikipedia.org/wiki?curid=153373" title="മാൻഡെവില്ല">
മാൻഡെവില്ല

തെക്കേ അമേരിക്കൻ സ്വദേശിയായ ഒരു അലങ്കാര വള്ളിച്ചെടിയാണ് മാൻഡെവില്ല. ("ആംഗലേയം:Mandevilla"). നിത്യഹരിതസസ്യമായ ഇത്; കേരളത്തിൽ മഴക്കാലം ഒഴികെയുള്ള എല്ലാ കാലത്തും നല്ലരീതിയിൽ പൂവിടുന്നൊരു സസ്യം കൂടിയാണ്.

കടും പച്ചനിറത്തിൽ ഇലകൾ ഉണ്ടാകുന്ന ഒരു സസ്യമാണിത്. ചെറിയ ചെടിയായിരിക്കുമ്പോൾ തന്നെ നല്ല രീതിയിൽ പൂവിടാറുള്ള ഈ വള്ളിച്ചെടിയുടെ തണ്ട് മുഴുവനും വിഷമയമായ നീരുള്ളതാണ്. പൂക്കൾക്ക് കോളാമ്പിപ്പൂവിന്റെ ആകൃതിയാണുള്ളത്. വെള്ള, പിങ്ക്, ചുവപ്പ് എന്നീ നിറങ്ങളിൽ ഒറ്റനിര ഇതളുകളുള്ള പൂക്കൾ ഉണ്ടാകുന്ന ഇനവും പിങ്ക് നിറത്തിൽ രണ്ട് നിര ഇതളുകളുള്ള പൂക്കൾ ഉണ്ടാകുന്ന ഇനവും ഉണ്ട്. കൂടാതെ വെള്ള നിറമുള്ള പൂക്കൾക്ക് നേരിയ സുഗന്ധവും ഉണ്ടായിരിക്കും.

കടുത്ത മഴക്കാലം ഒഴികെയുള്ള സമയമാണ് മാൻഡെവില്ല നടുന്നതിന് യോജിച്ച സമയം. അധികം മൂപ്പെത്താത്തതും പൂക്കൾ ഇല്ലാത്തതുമായ തണ്ടാണ് സാധാരണയായി നടുന്നതിനായി ഉപയോഗിക്കുന്നത്. ഇലകൾ നീക്കം ചെയ്ത തണ്ടുകൾ ആറ്റുമണൽ, കമ്പോസ്റ്റ് എന്നിവ ചേർത്ത് നിറച്ച പോളീബാഗുകളിലാണ് ആദ്യമായി നടുന്നത്. ഇങ്ങനെ നടുന്ന കമ്പുകൾ ഭാഗികമായി തണൽ ലഭിക്കുന്ന സ്ഥലങ്ങളിൽ സംരക്ഷികുന്നു. വളർന്നു തുടങ്ങിയ ചെടികളുടെ കിളിർപ്പിന് ഏകദേശം രണ്ട് ഇഞ്ച് വരെ പൊക്കമാകുമ്പോൾ നേരിയ ഈർപ്പം നിലനിർക്കുന്ന രീതിയിൽ നനയ്ക്കുന്നത് വളർച്ചയെ ത്വരിതപ്പെടുത്തും. നന്നായി വളർന്നാൽ മാറ്റി നടാവുന്നതാണ്. ചട്ടിയിലും നിലത്തും നടുന്നതിന് യോജിച്ച ഒരു സസ്യമാണിത്. നിലത്ത് നടുകയാണെങ്കിൽ അഞ്ചാറു മണിക്കൂർ നേരിട്ട് സൂര്യപ്രകാശം ലഭിക്കുന്ന സ്ഥലങ്ങളിൽ ആറ്റുമണൽ, കമ്പോസ്റ്റ്, ഉണങ്ങിയ ആട്ടിൻ കാഷ്ഠം എന്നിവയുടെ മിശ്രിതം നിറച്ച കുഴികളിൽ നടാവുന്നതാണ്. ചട്ടിയിൽ നടുന്നതിനും ഈ മിശ്രിതം തന്നെ ഉപയോഗിക്കാവുന്നതാണ്.


</doc>
<doc id="153391" url="https://ml.wikipedia.org/wiki?curid=153391" title="ശങ്കർ എഹ്സാൻ ലോയ്">
ശങ്കർ എഹ്സാൻ ലോയ്

ഇന്ത്യയിലെ ഒരു സംഗീത ത്രൈയമാണ് ശങ്കർ എഹ്സാൻ ലോയ് (, , ,). ഇതിലെ അംഗങ്ങൾ ശങ്കർ മഹാദേവൻ, എഹ്സാൻ നൂറാനി, ലോയ് മെന്ഡോൺസ എന്നിവരാണ്. "മിഷൻ കാശ്മീർ", "ദിൽ ചാഹ്താ ഹേ", "കൽ ഹോ നാ ഹോ", "ബണ്ടി ഓർ ബബ്ലി", "താരെ സമീൻ പർ", "മൈ നേം ഈസ് ഖാൻ" തുടങ്ങി അനേകം ശ്രദ്ധേയമായ ചിത്രങ്ങൾക്ക് ഇവർ സംഗീത സംവിധാനം നിർവഹിച്ചിട്ടുണ്ട്. ഇവരിൽ ശങ്കർ മഹാദേവൻ ഒരു കേരളിയ തമിഴ് ബ്രാഹ്മണ കുടുംബത്തിലാണ് ജനിച്ചത്.

ഒന്നിക്കുന്നതിനു മുൻപ് ശങ്കർ ഒറാക്കിൾ സോഫ്റ്റ്‌വേർ സ്ഥാപനത്തിലാണ് ജോലി ചെയ്തിരുന്നത്. എഹ്സാനും ലോയും ചില പരസ്യങ്ങൾക്കും ടീ.വി. പരിപാടികൾക്കും വേണ്ടി സംഗീതം നൽകി പോന്നു. മുവരും മുകുൾ ആനന്ദിന്റെ "ദസ്" എന്ന ചലച്ചിത്രത്തിന് വേണ്ടിയാണ് ആദ്യമായി ഒന്നിച്ചത്. ആ ചലച്ചിത്രം സംവിധായകന്റെ വിയോഗം മൂലം ഒരിക്കലും പൂർത്തിയായില്ല. ഇവരുടെ ആദ്യ പ്രശസ്ത ചലച്ചിത്രം ഫർഹാൻ ആഖ്തറിന്റെ "ദിൽ ചാഹ്താ ഹൈ" ആയിരുന്നു.. 2004 ൽ അവർ അവരുടെ ആദ്യ ദേശിയ പുരസ്കാരം "കൽ ഹോ നാ ഹോ" എന്ന ചിത്രത്തിന് നേടി.




</doc>
<doc id="153393" url="https://ml.wikipedia.org/wiki?curid=153393" title="ചാരനിറം">
ചാരനിറം

ഒരു വർണ്ണഭേദമില്ലാത്ത നിഷ്പക്ഷ നിറമാണ് ഗ്രേ അഥവ ചാര നിറം . ചിത്രങ്ങളിൽ നിഷ്പക്ഷ നിറങ്ങൾ അടങ്ങിയതിന്റെ മോണോക്രോം, ബ്ലാക് ആൻഡ് വൈറ്റ് , ഗ്രേസ്കെയിൽ എന്നിങ്ങനെ അറിയപ്പെടുന്നു. 

എച്.ടി.എം.എൽ ഭാഷയിൽ ചാരനിറത്തിന്റെ പല വകഭേകദങ്ങളുണ്ട്. 



</doc>
<doc id="153401" url="https://ml.wikipedia.org/wiki?curid=153401" title="വെള്ളി (നിറം)">
വെള്ളി (നിറം)

ഒരു മെറ്റാലിക് നിറമാണ് സിൽവർ അഥവ വെള്ളി നിറം. ചാരനിറത്തിന്റെ ഒരു വകഭേദമാണ് വെള്ളിനിറം. ഇത് തിളക്കമുള്ള ഒരു നിറമാണ്. അതുകൊണ്ട് തന്നെ സോളിഡായിട്ടുള്ള നിറം പോലെ സിൽവർ കാണാൻ പറ്റില്ല. കമ്പ്യൂട്ടറുകളിൽ ഈ നിറം ഫ്ലൂറസന്റ് ആയോ മെറ്റാലിക് ആയോ കാണിക്കാൻ സാധിക്കാറില്ല.

എച്.ടി.എം.എൽ ന്റെ 3.2 വേർഷൻ മുതൽ സിൽവർ 16 അടിസ്ഥാന-വി.ജി.എ- നിറങ്ങളിൽ ഒന്നാണ്. 


</doc>
<doc id="153405" url="https://ml.wikipedia.org/wiki?curid=153405" title="വെളുപ്പ്">
വെളുപ്പ്

ഒരു നിറമാണ് വെളുപ്പ്. മനുഷ്യന്റെ കണ്ണുകൾക്ക് കാണാൻ കഴിയുന്നതിൽ സൂര്യപ്രകാശത്തിലെ എല്ലാ നിറങ്ങളും ചേരുമ്പോൾ വെളുപ്പ് ആകുന്നു. 


</doc>
<doc id="153413" url="https://ml.wikipedia.org/wiki?curid=153413" title="മറൂൺ (നിറം)">
മറൂൺ (നിറം)

ഒരു ഇരുണ്ട നിറമാണ് മറൂൺ

മറൂൺ എന്ന പദം ഫ്രഞ്ച് മാറോൺ അഥവ ("ചെസ്റ്റ്നട്ടിൽ") നിന്നുമാണ്.
മറൂൺ എന്ന പദം ആദ്യമായി ഉപയോഗിച്ചത് 1789 ലാണെന്ന് വിശ്വസിക്കുന്നു. 

മറൂണിന്റെ അൽപ്പം തെളിഞ്ഞ നിറമാണ് ബ്രൈറ്റ് മറൂൺ. 

റോസ് നിറത്തിനോട് അടുത്ത് സാമ്യമുള്ളാ ഒരു നിറമാണ് റിച്ച് മറൂൺ. 

ചുവപ്പിനോട് സാമ്യമുള്ള മറൂണിന്റെ ഒരു വകഭേദമാണിത്. 


</doc>
<doc id="153421" url="https://ml.wikipedia.org/wiki?curid=153421" title="ഗുളികൻ തെയ്യം">
ഗുളികൻ തെയ്യം

മലബാറിലെ കാവുകളിൽ കെട്ടിയാടപ്പെടുന്ന ഒരു തെയ്യമാണു ഗുളികൻ തെയ്യം. ഈ തെയ്യം അർധരാത്രിക്കു ശേഷമാണു കെട്ടിയാടുന്നത്. പൊയ്ക്കാലുകളിലെ നടത്തം ഈ തെയ്യത്തിന്റെ ഒരു സവിശേഷത ആണു്.
ഗുളികൻ പാതാളത്തിൽ അപ്പ് കൊണ്ട പാതളത്തിൽ പോയി പന്ത്രണ്ട് വർഷം ഒളിച്ചിരിക്കുകയും കാലനില്ലാത്ത ജഗത്തിൽ എല്ലാവരും വിഷമിക്കുകയും ചെയ്തു.ത്രിമൂർത്തികൾ ഇടപ്പെട്ടതിനാൽ പന്ത്രണ്ട് വിധത്തിലുള്ള ഗുളികന്മാരായി ഗുളികൻ ഭൂമിയിലേയ്ക്ക് തിരിച്ച് വനു. അഷ്ടനാഗങ്ങളായ അനന്തൻ ,വാസുകി, തക്ഷകൻ, കാർക്കോടകൻ, കുലിനീശംഖൻ, ചേഷ്ടപദ്മൻ, മഹാപദ്മൻ,ഗുളികൻ, നാഗവംശത്തിൽ പെട്ട രൂപമാണ് ഗുളികന് പാമ്പിന്റെ പത്തിയുമായി മുഖത്തിനും മുടിയ്ക്കും ബന്ധമുണ്ട്.നാഗപടത്തിന്റെ രൂപസാദൃശ്യം മുടിയിൽ കാണാം.ശിവാംശജാതനായ ഗുളികൻ ജീവജാലങ്ങളുടെ മരണസമയത്ത് ജീവനെ കൊണ്ട് പോകുന്ന ദേവനാണെന്ന് വിശ്വസികപ്പെടുന്നു. പുറംകാലനെന്നും ഗുളികന് പേരുണ്ട്. .കാലൻ , അന്തകൻ, യമൻ, കാലാന്തകൻ എന്നീ പേരുകളിലും ഗുളികൻ അറിയപ്പെടുന്നു.

പരമശിവന്റെ ഇടതു തൃക്കാലിന്റെ പെരുവിരൽ പൊട്ടിപിളർന്നുണ്ടായ അനർത്ഥകാരിയും ക്ഷിപ്രപ്രസാദിയുമായ ദേവനാണ് ഗുളികൻ. തന്റെ ഭക്തനായ മാർക്കണ്ഡേയന്റെ രക്ഷാർത്ഥം മഹാദേവൻ കാലനെ തന്റെ മൂന്നാം തൃക്കണ്ണ് തുറന്നു ഭസ്മമാക്കി. കാലനില്ലാത്തത് കാരണം എങ്ങും മരണമില്ലാതെയായി. ഭാരം സഹിക്കവയ്യാതെ ഭൂമി ദേവി ദേവന്മാരോടും അവർ മഹാദേവനോടും പരാതി പറഞ്ഞു. അതിനൊരു പരിഹാരമെന്നോണം പെരുവിരൽ ഭൂമിയിലമർത്തിയ മഹാദേവന്റെ ഇടതു തൃക്കാൽ പൊട്ടി അതിൽ നിന്നും ഗുളികൻ അവതരിച്ചു. ത്രിശൂലവും കാലപാശവും നൽകി ഗുളികനെ കാലന്റെ പ്രവൃത്തി ചെയ്യാൻ മഹാദേവൻ ഭൂമിയിലേക്കയച്ചു.

മലയസമുദായക്കാരുടെ പ്രധാന ആരാധനാമൂർത്തി ഗുളികനാണ്. അവരുടെ പൂജയിൽ മാത്രമാണ് ഗുളികൻ പ്രസാദിക്കുന്നത് എന്നാണു കേട്ടിട്ടുള്ളത്. ജനനം മുതൽ മരണം വരെ ചെറുതും വലുതും നല്ലതും ചീത്തയുമായ എല്ലാ കർമ്മങ്ങളിലും ഗുളികന്റെ സാന്നിധ്യം ഉണ്ടാകുമെന്ന് പറയപ്പെടുന്നു. വെടിയിലും പുകയിലും കരിയിലുമടക്കം നാനാകർമ്മങ്ങളിലും വസിക്കുന്ന ദേവനാണ് താനെന്നു തെയ്യത്തിന്റെ വാമൊഴി. ഗുളികൻ, മാരി ഗുളികൻ ,വടക്കൻ ഗുളികൻ, പുലഗുളികൻ, ജപ ഗുളികൻ, കരിംഗുളികൻ, കാര ഗുളികൻ, ജാതക ഗുളികൻ, ഉമ്മിട്ട ഗുളികൻ, തെക്കൻ ഗുളികൻ തുടങ്ങിയ സങ്കല്പങ്ങൾക്ക് കെട്ടിക്കോലമുണ്ട്. തെയ്യത്തെപ്പോലെ സമാന കലകളായ തിറയാട്ടത്തിലും, ഭൂതക്കോലത്തിലും ഗുളികനെ കെട്ടിയാടാറുണ്ട്.

കുരുത്തോലയുടെ വഞ്ചിയും കയ്യിൽ ദണ്ഡും കുരുത്തോലകൊണ്ട് കെട്ടിയ ആകോലും അരിചാന്ത് പൂശിയ ദേഹത്ത് മൂന്ന് കറുത്ത വരകളുമായിട്ടാണ് ഗുളികന്റെ വേഷം 

പുരികത്തിനു തൊട്ടു മേലേന്നു തുടങ്ങി കണ്ണിനു താഴെ വരെ മഷി. മുഖത്തും ദേഹത്ത് പൊക്കിൾ വരേയും അരിച്ചാന്തിടും. ഈർക്കിലുകൊണ്ട് മുഖത്റ്റുനിന്നും വിരലുകൊണ്ട് ദേഹത്തുനിന്നും വരകളാവാൻ അരിച്ചാന്തുമാറ്റും. തലപ്പാളി കെട്ടി, തലത്തണ്ട കെട്ടും. കുരുത്തോല മടലോടെ ഈർക്കിൽ കളഞ്ഞ് അരയിൽ ചുറ്റിക്കെട്ടും.ഇതിനെ ‘’‘കുരുത്തോലവഞ്ചി‘’‘ എന്നും ‘’‘ഒലിയുടുപ്പ്’‘ എന്നും പറയും. കൈയിൽ കുരുത്തോല കൊണ്ട് നകോരം കെ ട്ടും. പിറകിൽ നിതംബം വരെ താഴ്ന്നു കിടക്കുന്ന ചാമരമുണ്ടാവും, കാലിൽ ചിലങ്കയും..

വ്യത്യസ്ത രൂപങ്ങൾക്ക്‌ വ്യത്യസ്ത വേഷങ്ങളാണ്. ഒട്ടുമിക്ക തെയ്യങ്ങളും മുഖപ്പാളയും,അരയിൽ കുരുത്തോല കൊണ്ടുള്ള ഒലിയുടുപ്പും, ധരിക്കും. അരിച്ചാന്തു കൊണ്ടാണ് മെയ്യെഴുത്ത്. തെക്കൻ ഗുളികന് ഉയരമേറിയ തിരുമുടിയുണ്ടാകും. ഇത് ധരിച്ചുകൊണ്ടുതന്നെ പൊയ്ക്കാലിൽ നടക്കുകയും ചെയ്യാറുണ്ട്. കാരഗുളികനാകട്ടെ ,കാരമുള്ളുകളിലേക്ക് എടുത്തുചാടാറുണ്ട് . ശരീരമാസകലം കുരുത്തോല അണിഞ്ഞ രൂപത്തിലാണ് കാരഗുളികന്റെ വേഷം. തിറയാട്ടത്തിലാകട്ടെ, പാണ സമുദായക്കാർ കെട്ടിയാടുന്ന ഗുളികന് കഥകളിയിലെ കരിവേഷത്തോട് സാമ്യമുണ്ട്. ഗുളികന് ചൂട്ടും, ത്രിശൂലവുമാണ്‌ പ്രധാന ആയുധങ്ങൾ .


</doc>
<doc id="153430" url="https://ml.wikipedia.org/wiki?curid=153430" title="സിദ്ധേശ്വരി">
സിദ്ധേശ്വരി

പ്രശസ്ത ഇന്ത്യൻ ഹിന്ദുസ്ഥാനി ഗായിക സിദ്ധേശ്വരി ദേവിയുടെ ജീവിതത്തെ അധികരിച്ച് മണി കൗൾ സംവിധാനം ചെയ്ത ഡോക്യുമെന്ററിയാണ് സിദ്ധേശ്വരി. 1989 ലെ മികച്ച ഡോക്യുമെന്ററിക്കുള്ള ദേശീയപുരസ്കാരം ലഭിച്ചു.

11 -ാം ഐ.ഐ.എഫ്.കെ.ഹാൻഡ്ബുക്ക് - തിരുവനന്തപുരം - 2006


</doc>
<doc id="153434" url="https://ml.wikipedia.org/wiki?curid=153434" title="ബാറൂക്കിന്റെ പുസ്തകം">
ബാറൂക്കിന്റെ പുസ്തകം

റോമൻ കത്തോലിക്ക സഭയും ഓർത്തഡോക്സ് സഭകളും മാത്രം അംഗീകരിക്കുന്ന ബൈബിൾ പഴയനിയമത്തിലെ ഒരു ഗ്രന്ഥമാണ് ബാറൂക്കിന്റെ പുസ്തകം. ഗ്രന്ഥകർത്താവ് ബാറൂക്ക്‌ ജറെമിയായുടെ ഗുമസ്‌തനായിരുന്നുവെന്ന് കരുതപ്പെടുന്നു. ഗ്രന്ഥത്തിലെ തന്നെ സൂചനപ്രകാരം ബാറൂക്ക്‌ ബാബിലോണിൽ വച്ച്‌ എഴുതുകയും, ഗ്രന്ഥം പിന്നീട് ജറുസലെമിലേക്ക്‌ അയച്ചുകൊടുക്കുകയും ചെയ്തിട്ടുള്ളതാണ്. എന്നാൽ ഈ ഗ്രന്ഥ രചനയിൽ പല വ്യക്തികൾ ഉൾപ്പെട്ടിരുന്നുവെന്നും, അതിനാൽ ഇതൊരു ഗ്രന്ഥ സമാഹാരമാണെന്നും വിവിധങ്ങളായ അഭിപ്രായങ്ങൾ നിലനിൽക്കുന്നുണ്ട്. ഇതിലെ ഉള്ളടക്കം ആറ് അദ്ധ്യായങ്ങളിലായി വിവരിച്ചിരിക്കുന്നു. 


</doc>
<doc id="153444" url="https://ml.wikipedia.org/wiki?curid=153444" title="അനിലിൻ">
അനിലിൻ

അമിനൊ ബെൻസീൻ, ഫിനൈൽ അമീൻ എന്നീ രാസനാമങ്ങളുള്ളതും ഇൻഡിഗോ തപിപ്പിച്ച് ഉത്പാദിപ്പിക്കാവുന്നതുമായ ഒരു കാർബണിക സംയുക്തമാണ് അനിലിൻ. തൈലസാന്ദ്രതയുള്ള ഒരു ദ്രവവസ്തു. നിറമില്ല. സ്വലക്ഷ്ണമായ മണമുണ്ട്. തിളനില 1840C. ജലത്തെക്കാൾ സാന്ദ്രത അല്പം കൂടും (ആ.സാ. 1.0215). ഫോർമുല: CHNH.

വായുവിൽ തുറന്നുവച്ചാൽ അനിലിൻ വളരെവേഗം ഓക്സീകരണം ചെയ്യപ്പെട്ടു കറുത്തുപോകും. ജലത്തിൽ വളരെ ചുരുങ്ങിയ തോതിൽ മാത്രം ലേയമായ ഇത് ഈഥർ, ബെൻസീൻ എന്നീ കാർബണിക ലായകങ്ങളിൽ ധാരാളമായി അലിയും. ഇതിന്റെ ബാഷ്പം വിഷാലുവാകയാൽ ശ്വസിക്കുവാൻ യോഗ്യമല്ല; രക്തത്തിലെ ശോണാണുക്കളെ നശിപ്പിക്കുന്നതിന് ഇതിന് കഴിവുണ്ട്.

ഇൻഡിഗോ തപിപ്പിച്ച് ഭഞ്ജനസ്വേദനം (destructive distillation) ചെയ്ത് അൺവർഡോർബൻ എന്ന ശാസ്ത്രജ്ഞൻ 1826-ൽ ഈ പദാർഥം ആദ്യമായി കണ്ടുപിടിച്ചു. കോൾടാർ, നൈട്രൊബെൻസീൻ എന്നിവയിൽ നിന്നും പലരും പല കാലങ്ങളിലായി ഇത് ഉണ്ടാക്കിയിട്ടുണ്ട്. ക്രിസ്റ്റലിൻ, ക്യാനോൾ, ബെൻസിഡാം എന്നിങ്ങനെ പല പേരുകളിലും ഇത് അറിയപ്പെട്ടിട്ടുമുണ്ട്. എന്നാൽ 1841-ൽ ഫ്രിറ്റ്ഷേ (Fritzshe) എന്ന ശാസ്ത്രജ്ഞനാണ് ഇതിനെ ഇൻഡിഗോവിൽ നിന്നു വീണ്ടും ഉത്പാദിപ്പിച്ച് അനിലിൻ എന്ന് നാമകരണം ചെയ്തത്. (പോർട്ടുഗീസ് ഭാഷയിൽ ഇൻഡിഗോവിന് അനീൽ എന്നാണ് പേര്; സംസ്കൃതത്തിൽ നീലം എന്നും) രാസപരമായി ഇതു ഫിനൈൽ അമീൻ അഥവാ അമിനൊ ബെൻസീൻ ആണെന്നു തെളിയിച്ചത് ഫൊൺ ഹോഫ്മാൻ (Von Hof-maan) എന്ന ശാസ്ത്രജ്ഞനാണ്.

നൈട്രൊ ബെൻസീൻ എന്ന പദാർഥത്തെ വെള്ളീയവും ഹൈഡ്രൊക്ളോറിക് അമ്ളവുംകൊണ്ട് നിരോക്സീകരിച്ച് പരീക്ഷണശാലയിൽ അനിലിൻ നിർമ്മിക്കാം.

2 CHNO + 3Sn +12HCl→2CHNH+3Sn Cl+4HO വ്യവസായശാലയിൽ ഇതു വൻതോതിലുണ്ടാക്കുമ്പോൾ വെള്ളീയത്തിനുപകരം ഇരുമ്പ് ഉപയോഗിക്കുന്നു.

CHNO+3Fe+6HCl→ CHNH+3FeCl +2HO.

നേർത്ത പൊടിയാക്കിയ നിക്കൽ ഉത്പ്രേരകമായി ഉപയോഗിക്കുന്നതായാൽ ഹൈഡ്രജനെത്തന്നെ നേരിട്ടു നിരോക്സീകാരകമാക്കാവുന്നതാണ്. അധികമർദത്തിൽ 200ബ്ബഇ താപനിലയിൽ കുപ്രസ് ഓക്സൈഡിന്റെ സാന്നിധ്യത്തിൽ ജലീയ-അമോണിയയും ക്ളോറൊബെൻസീനും തമ്മിൽ പ്രവർത്തിപ്പിച്ചും അനിലിൻ വൻതോതിൽ ഉണ്ടാക്കാം:

CHCl+2NH → 200 CHNH+NHCl

ഈ പ്രവർത്തനം വിജയിക്കുന്നതിന് അമോണിയ അധികമായി ഉപയോഗിക്കണം. അല്ലാത്തപക്ഷം ഫീനോളും ഡൈഫിനൈൽ അമീനും ഉണ്ടാകുന്ന പാർശ്വപ്രക്രിയ നടക്കുവാൻ സാധ്യത കൂടും. ആരൊമാറ്റിക പ്രൈമറി അമീനിന്റെ എല്ലാ പൊതുരാസഗുണധർമങ്ങളും അനിലിൻ പ്രകാശിപ്പിക്കുന്നതാണ്. അനിലിനിലെ അമിനൊ ഗ്രൂപ് (-NH) ഓർഥോ-പാരാ-ദിശാ-പ്രേരകമാകയാൽ (ortho-para directing) ക്ളോറിനേഷൻ, ബ്രോമിനേഷൻ എന്നീ പ്രക്രിയകളിലൂടെ 2, 4, 6 ട്രൈഹാലജൻ വ്യുത്പന്നങ്ങൾ ഉണ്ടാക്കാം:

അനിലിൻ ഓക്സീകരണത്തിന് വിധേയമാക്കിയാൽ, ഉപയോഗിക്കുന്ന ഓക്സീകാരകത്തിനും പ്രതിക്രിയാ സാഹചര്യങ്ങൾക്കും അനുസരിച്ച് പലതരം പദാർഥങ്ങൾ ലഭിക്കുന്നു. ഉദാഹരണമായി ക്ളോറസ് അമ്ലം ഉപയോഗിച്ചാൽ നൈട്രസൊ ബെൻസീൻ, നൈട്രൊ ബെൻസീൻ എന്നിവയും ക്രോമിക് അമ്ലം ഉപയോഗിച്ചാൽ പാരാ ബെൻസൊ ക്വിനോണും ലഭിക്കുന്നു. അമ്ലീയ-പൊട്ടാസിയം പെർമാംഗനേറ്റ് അനിലിൻ ബ്ലാക്കും (aniline black ), ക്ഷാരീയപൊട്ടാസിയം പെർമാംഗനേറ്റ് അസൊബെൻസീനും ലഭ്യമാക്കുന്നു. നൈട്രസ് അമ്ലവുമായി അനിലിൻ പ്രതിപ്രവർത്തിക്കുമ്പോൾ ഡൈഅസോണിയം ലവണങ്ങൾ (diazonium salts) ഉണ്ടാകുന്നു. ഈ സംയുക്തങ്ങൾ ചായങ്ങളുടെയും മറ്റും നിർമ്മാണത്തിൽ പ്രാധാന്യമുള്ളവയാണ്. അനിലിന്റെ മോണൊ മീഥൈൽ, ഡൈ മീഥൈൽ വ്യുത്പന്നങ്ങൾ ചായങ്ങളുടെ വ്യവസായത്തിൽ അതിപ്രധാനങ്ങളാണ്. റാനേ നിക്കൽ (raney nickel) ഉത്പ്രേരകമാക്കി ഹൈഡ്രജൻകൊണ്ട് അനിലിനെ അപചയിച്ചാൽ സൈക്ലൊ ഹെക്സൈൽഅമീൻ മുതലായ പല ഉത്പന്നങ്ങളും ലഭ്യമാക്കാം. അനിലിന്റെ ജലീയലായനി അലൂമിനിയം, അയൺ, സിങ്ക് എന്നീ ലോഹങ്ങളുടെ ലവണലായനികളിൽനിന്ന് അവയുടെ ഹൈഡ്രോക്സൈഡുകളെ അവക്ഷേപിപ്പിക്കുന്നു. ഒരു ദുർബല-ബേസ് ആയ അനിലിൻ ഖനിജാമ്ലങ്ങളുമായി (mineral acids) പ്രവർത്തിച്ച് പരൽ-ആകൃതിയുള്ള ലവണങ്ങൾ ഉണ്ടാക്കുന്നു (ഉദാ. അനിലിൻ ഹൈഡ്രൊക്ളോറൈഡ്).

ഒരു തുള്ളി അനിലിനിൽ അല്പം ക്ളോറൊഫോമും ആൽക്കഹോളിക് പൊട്ടാഷും ചേർത്തു ചൂടാക്കിയാൽ വളരെ ദുസ്സഹമായ ഗന്ധത്തോടുകൂടിയ ഫിനൈൽ കാർബിൽ അമീൻ (phenyl carbylamine) എന്ന പദാർഥം ലഭിക്കുന്നു. അനിലിന്റെ ജലീയ ലായനിയിൽ അല്പം ബ്ലീച്ചിങ് പൌഡർ ചേർത്തു കുലുക്കിയാൽ പർപ്പിൾ നിറം (നീലലോഹിതം) ഉണ്ടാകുന്നു. അനിലിനിൽ അസറ്റൈൽ ക്ലോറൈഡ് (അഥവാ അസറ്റിക് അൻഹൈഡ്രൈഡ്) ചേർത്തു ചൂടാക്കിയാൽ 1140 ദ്രവണാങ്കമുള്ള അസറ്റനിലൈഡ് (അന്യത്ര) ലഭിക്കുന്നതാണ്. ഈ മൂന്നു പരീക്ഷണങ്ങൾകൊണ്ട് അനിലിൻ കണ്ടുപിടിക്കുവാൻ സാധ്യമാണ്.

അനിലിന്റെ മൊത്തം ലോകോത്പാദനത്തിന്റെ ഒരു വലിയ ഭാഗം ഉപയോഗിക്കപ്പെടുന്നത് റബർ-വ്യവസായത്തിലാണ്. ചായങ്ങളുടെ വ്യവസായത്തിലും ഔഷധവ്യവസായത്തിലും അനിലിൻ ഉപയോഗിക്കപ്പെടുന്നുണ്ട്. 




</doc>
<doc id="153446" url="https://ml.wikipedia.org/wiki?curid=153446" title="ആയില്യം തിരുനാൾ രാമവർമ്മ">
ആയില്യം തിരുനാൾ രാമവർമ്മ

തിരുവിതാംകൂർ ഭരിച്ചിരുന്ന ഒരു രാജാവായിരുന്നു ആയില്യം തിരുനാൾ രാമവർമ്മ മഹാരാജാവ്. 1860 മുതൽ 1880 വരെയായിരുന്നു ഇദ്ദേഹത്തിന്റെ ഭരണകാലഘട്ടം. ഉത്രം തിരുനാൾ മാർത്താണ്ഡവർമ്മയുടെ (1847 -1860) ഭരണകാലഘട്ട ശേഷമാണ് ആയില്യം തിരുനാൾ മഹാരാജാവ് അധികാരമേറ്റെടുത്തത്.

1832 മാർച്ച് 14-ന് ജനിച്ചു. 1860 സെപ്തംബർ 7-ന് 29-ആം വയസ്സിൽ ആയില്യം തിരുനാൾ രാമവർമ്മ രാജാവായി അധികാരമേറ്റു. ശുചീന്ദ്രം, തിരുവനന്തപുരം എന്നീ സ്ഥലങ്ങളിലെ ക്ഷേത്ര ഗോപുരങ്ങളുടെ നിർമ്മാണം പൂർത്തീകരിച്ചു. പൊതുമരാമത്ത് വകുപ്പ് സ്ഥാപിച്ചു. പത്മതീർത്ഥം ശുചീകരിക്കുവാൻ നടപടി സ്വീകരിച്ചിരുന്നു. 1873-ൽ തിരുവനന്തപുരം ആർട്സ് കോളേജ് നിർമ്മാണം പൂർത്തീകരിച്ചു. കൂടാതെ തിരുവനന്തപുരത്തും സമീപപ്രദേശങ്ങളിലുമായി ഗവ. ആർട്സ് കോളേജ്, സയൻസ് കോളേജ്, വെർണാക്കുലർ സ്കൂൾ, ലോ കോളേജ്, സർവ്വേ സ്കൂൾ, ട്രെയിനിംഗ് സ്കൂൾ, ഗേൾസ് സ്കൂൾ, ബുക്ക് സെലക്ഷൻ കമ്മിറ്റി, ആശുപത്രികൾ, മനോരോഗാശുപത്രി എന്നിവ സ്ഥാപിച്ചു. രോഗപ്രതിരോധത്തിനായി വാക്സിനേഷൻ ഏർപ്പെടുത്തി. ഇദ്ദേഹത്തിന്റെ കാലഘട്ടത്തിലാണ് പുനലൂർ തൂക്കുപാലം നിർമ്മിച്ചത്. കൂടാതെ വർക്കല തുരങ്കം സ്ഥാപിച്ചു. 

നിരവധി ബിരുദങ്ങൾ സ്വന്തമാക്കിയ ഇദ്ദേഹം ബ്രിട്ടീഷ് രാജ്ഞിയിൽ നിന്നും ബിരുദം നേടിയിരുന്നു. 
മലയാളനാടകത്തിന് തുടക്കം കുറിച്ചത് ആയില്യം തിരുനാളിന്റെ ശാകുന്തളം പരിഭാഷയോടു കൂടിയാണ്. ആധുനിക മലയാളസാഹിത്യത്തിന് മികച്ച സാഹിത്യ സംഭാവനകൾ ഇദ്ദേഹം നൽകിയിരുന്നു. തിരുവനന്തപുരം നഗരത്തിലെ പുത്തൻ കച്ചേരി, ആലപ്പുഴയിലെ വിളക്കുമരം, കൂടാതെ മറ്റു ചില സ്ഥലങ്ങളിലെ ഔദ്യോഗികമായ കെട്ടിടങ്ങൾ തുടങ്ങിയവ ഇദ്ദേഹം സ്ഥാപിച്ചു. 

1862 - ൽ കൊച്ചി രാജ്യത്തെ സർവ്വാധികാര്യക്കാരനായ നടവരമ്പത്ത് കുഞ്ഞികൃഷ്ണമേനോന്റെ രണ്ടാമത്തെ മകളായ കല്ല്യാണിക്കുട്ടിയെയാണ് ഇദ്ദേഹം വിവാഹം ചെയ്തത്. മക്കളിലാതിരുന്നതിനാൽ കല്യാണിക്കുട്ടിയമ്മയുടെ അനുജത്തിയുടെ മകളെ ഇവർ ദത്തെടുത്തു. കഥകളിയിലും മറ്റും രാജാവിന് അത്ര താല്പര്യമില്ലാതിരുന്നതിനാൽ കഥകളിയോഗം പിരിച്ചുവിട്ടിരുന്നു. എങ്കിലും യോഗത്തിലെ വേ‌ഷക്കാർക്കും മറ്റും മുൻപു നൽകിയിരുന്ന പോലെ ശമ്പളം ഇദ്ദേഹവും നൽകിയിരുന്നു. രാമവർമ്മരാജാവിന്റെ കാലത്ത് രാജ്യത്തൊക്കെ നിരവധി വിദ്യാലയങ്ങൾ സ്ഥാപിച്ചിരുന്നു. 1880 മേയ് 30-ന് 48-ആം വയസ്സിൽ അന്തരിച്ചു.


</doc>
<doc id="153453" url="https://ml.wikipedia.org/wiki?curid=153453" title="അനിസാൽഡിഹൈഡ്">
അനിസാൽഡിഹൈഡ്

ഒരു കാർബണിക സംയുക്തമാണ് അനിസാൽഡിഹൈഡ്. രാസനാമം: പാരാ മിഥോക്സി ബെൻസാൽഡിഹൈഡ് ഫോർമുല:CHO.CH.CHO. തൈലസാന്ദ്രതയുള്ള ദ്രവമാണ്. തിളനില 248. സവിശേഷമായ മണമുണ്ട്. അനിസി ഓയിൽ എന്ന ബാഷ്പശീലതൈലത്തിന്റെ (essential oil) മുഖ്യഘടകമായ അനിഥോൾ എന്ന രാസവസ്തുവിൽനിന്ന് ആദ്യമായി ലഭിച്ചതുകൊണ്ട് ഇതിന് അനിസാൽഡിഹൈഡ് എന്ന പേരുണ്ടായി.

അനിഥോൾ എന്ന പദാർഥത്തെ സോഡിയം ഡൈക്രോമേറ്റും സൾഫ്യൂറിക് അമ്ലവും ഉപയോഗിച്ച് ഓക്സീകരിച്ചും അനിഥോളും ഓസോണും (ozone) തമ്മിൽ പ്രവർത്തിപ്പിച്ചു കിട്ടിയ ഉത്പന്നത്തെ ജലീയവിശ്ലേഷണത്തിനു വിധേയമാക്കിയും അനിസാൽഡിഹൈഡ് വൻതോതിൽ ഉത്പാദിപ്പിക്കാം.

അനിസാൽഡിഹൈഡിന്റെ ഓക്സീകരണം വഴി അനിസിക് അമ്ലവും നിരോക്സീകരണം വഴി അനിസിൽ ആൽക്കഹോളും ലഭ്യമാകുന്നു. ഈ ആരൊമാറ്റിക ആൽഡിഹൈഡിന്റെ ഏറ്റവും പ്രധാന ഉപയോഗം സുഗന്ധദ്രവ്യ നിർമ്മാണത്തിലാണ്.



</doc>
<doc id="153458" url="https://ml.wikipedia.org/wiki?curid=153458" title="1980-കളിലെ മലയാള ചലച്ചിത്രങ്ങൾ">
1980-കളിലെ മലയാള ചലച്ചിത്രങ്ങൾ




</doc>
<doc id="153461" url="https://ml.wikipedia.org/wiki?curid=153461" title="കലാമണ്ഡലം ശങ്കരൻ എമ്പ്രാന്തിരി">
കലാമണ്ഡലം ശങ്കരൻ എമ്പ്രാന്തിരി

പ്രസിദ്ധനായിരുന്ന ഒരു കഥകളി സംഗീതജ്ഞനായിരുന്നു ശങ്കരൻ എമ്പ്രാന്തിരി. കഥകളി സംഗീത പ്രസ്ഥാനത്തിൽ ഒരു വേറിട്ട രീതി സൃഷ്ടിച്ച ആളായിരുന്നു അദ്ദേഹം. മൃദു ശബ്ദവും രാഗ താള ശ്രുതി നിബദ്ധമായിരുന്ന ആലാപന ശൈലിയും അദ്ദേഹത്തിന്റെ മുഖമുദ്രകളായിരുന്നു. 
മലപ്പുറം ജില്ലയിലെ വെള്ളയൂർ ഗ്രാമത്തിൽ ഒരു ദരിദ്ര ബ്രാഹ്മണ കുടുംബത്തിലായിരുന്നു അദ്ദേഹം ജനിച്ചത്. സ്കൂൾ പഠനത്തിനു ശേഷം അദ്ദേഹം ഗോവിന്ദ പിഷാരടിയുടെ കീഴിൽ സംഗീതം അഭ്യസിച്ചു. 1958 ഇൽ കലാമണ്ഡലത്തിൽ ചേർന്ന അദ്ദേഹത്തിന്റെ ഗുരുക്കന്മാർ കലാമണ്ഡലം നീലകണ്ഠൻ നമ്പീശൻ, കലാമണ്ഡലം ഗംഗാധരൻ, കലാമണ്ഡലം ശിവരാമൻ നായർ, മാധവ പണിക്കർ എന്നിവരായിരുന്നു.
പഠിച്ചുകൊണ്ടിരുന്ന കാലത്ത് ശങ്കരൻ എമ്പ്രാന്തിരി അധികം ശ്രദ്ധിക്കപ്പെട്ടിരുന്നില്ല. കലാമണ്ഡലത്തിലെ പഠനത്തിനു ശേഷമാണ് അദ്ദേഹത്തിന്റെ സംഗീത പ്രാഗല്ഭ്യം പുറം ലോകമറിഞ്ഞു തുടങ്ങിയത്. 1965ൽ ഇരിങ്ങാലക്കുടയിലെ ഉണ്ണായി വാര്യർ കലാനിലയത്തിൽ അധ്യാപകനായി ജോലി ലഭിച്ച അദ്ദേഹം 1970ൽ കൊച്ചിയിലുള്ള ഫാക്റ്റ് കഥകളി സ്കൂളിൽ അധ്യാപകനായി ചേർന്ന് തന്റെ കലാ സപര്യ തുടർന്നു. കഥകളി സംഗീതത്തിൽ പൊന്നാനി എന്നറിയപ്പെടുന്ന, പ്രധാന ഗായകനാകാൻ പിന്നീട് അധിക സമയം വേണ്ടി വന്നില്ല. കോട്ടക്കൽ ശിവരാമൻ, കലാമണ്ഡലം കൃഷ്ണൻ നായർ, കലാമണ്ഡലം ഗോപി, കലാമണ്ഡലം രാമൻകുട്ടി നായർ എന്നിവരുടെ കൂടെ പ്രവർത്തിച്ച അദ്ദേഹത്തിന്റെ സ്വരമാധുരി ഏറെ ശ്രദ്ധ പിടിച്ചു പറ്റിയിരുന്നു. 1990 ഇൽ അദ്ദേഹം വൃക്കരോഗ ബാധിതനായി. പ്രമേഹരോഗവും അദ്ദേഹത്തെ അലട്ടിയിരുന്നു. രോഗം മൂര്ധന്യാവസ്ഥയിൽ എത്തിയപ്പോൾ അദ്ദേഹത്തിന്റെ വലതുകാൽ മുറിച്ചു മാറ്റേണ്ടി വന്നു. പക്ഷേ സംഗീതം ജീവിത വ്രതമാക്കി മാറിയ ശങ്കരൻ എമ്പ്രാന്തിരി വീണ്ടും കഥകളി വേദിയിൽ സജീവ സാന്നിധ്യമായി മാറി . നിന്നുകൊണ്ട് പാട്ടു പാടാൻ അദ്ദേഹത്തിന് കഴിയുമായിരുന്നില്ല. അതിനാൽ വീൽ ചെയറിൽ ഇരുന്നുകൊണ്ടായിരുന്നു അദ്ദേഹം പാടിയിരുന്നത്.

ഗുരുവായൂരപ്പന്റെ ഭക്തനായിരുന്ന അദ്ദേഹം; അമ്പലനടയിൽ വച്ച്, തന്നെ പ്രസിദ്ധിയുടെ കൊടുമുടിയിൽ എത്തിച്ച "അജിത ഹരേ ജയ മാധവ വിഷ്ണോ" ,"പരി പാഹിമാം ഹരേ" എന്ന് തുടങ്ങുന്ന ഗാനങ്ങളാലപിച്ചിട്ടുണ്ട് . അദ്ദേഹത്തിന്റെ ഹിന്ദുസ്ഥാനി സംഗീത ഗായകരോടൊന്നിച്ചുള്ള ജുഗൽബന്ദി ഏറെ ശ്രദ്ധയാകർഷിച്ചിരുന്നു. 2003 ഇലെ കേരള സർക്കാരിന്റെ സ്വാതി സംഗീതപുരസ്കാരം ലഭിച്ചത് ശങ്കരൻ എമ്പ്രാന്തിരിക്കായിരുന്നു. അതിനു ശേഷം കേരള സംഗീത നാടക അക്കാദമിയുടെ ഫെല്ലോഷിപ്പ് അദ്ദേഹത്തിന് ലഭിച്ചു. 2007 നവംബർ മാസം 14 ന് ആലുവയിലുള്ള ഒരു ആശുപത്രിയിൽ വച്ച് അദ്ദേഹം മരണമടഞ്ഞു.


</doc>
<doc id="153463" url="https://ml.wikipedia.org/wiki?curid=153463" title="പനിയൻ">
പനിയൻ

തെയ്യങ്ങളിലെ കോമാളിയാണു പനിയൻ തെയ്യം. ഒറ്റക്കോലങ്ങളിൽ രാത്രിയിലാണു പനിയൻ തെയ്യത്തെ കെട്ടിവരുന്നത്. മലയസമുദായക്കാരാണു പനിയൻ തെയ്യത്തെ കെട്ടുന്നത്. രാത്രി നടക്കുന്ന രണ്ട് തെയ്യങ്ങൾക്കിടയിലുള്ള പുറപ്പാട് സമയത്തിൽ ദൈർഘ്യം കൂടുതൽ ഉണ്ടെങ്കിൽ അതിനിടയ്‌ക്ക് ആൾക്കാരെ രസിപ്പിക്കുക എന്ന ഉദ്ദേശ്യത്തോടെ കെട്ടുന്ന തെയ്യമാണിത്. നിർബന്ധമായും കെട്ടിയാടേണ്ട ഒരു തെയ്യമല്ല പനിയൻ തെയ്യം. അതുകൊണ്ടുതന്നെ നേർച്ചകളും വഴിപാടുകളും ഒന്നും ഈ തെയ്യത്തിനില്ല.

ശിവാംശത്തിൽ നിന്നും ഉടലെടുത്ത തെയ്യക്കോലമാണു താനെന്നു പനിയൻ സ്വയം പരിചയപ്പെടുത്താറുണ്ട്. പനിയൻ വരുമ്പോൾ ചെണ്ടയുമായി സാധാരണഗതിയിൽ ഒരാൾ മാത്രമേ ഉണ്ടാവാറുള്ളൂ. ഗുരുക്കൾ എന്നാണിയാളെ പനിയൻ വിളിക്കുക. ഗുരുക്കളും പനിയനും തമ്മിലുള്ള സംഭാഷണങ്ങൾ ആണ് ഈ തെയ്യത്തിന്റെ പ്രധാന ചടങ്ങുകളിൽ ഒന്ന്. ഗുരുക്കളും പനിയനും പലതും പറഞ്ഞ് ആശയവിനിമയം നടത്തുന്നു. പനിയനു വിദ്യ പറഞ്ഞുകൊടുക്കുന്ന ആളെന്ന നിലയിലാണ് ഗുരുക്കൾ വരുന്നത്. പനിയനെ നല്ല ശീലങ്ങൾ പഠിപ്പിക്കുക, അക്ഷരാഭ്യാസം ചെയ്യിക്കുക എന്നതൊക്കെയാണു ഗുരുക്കളുടെ ചുമതല. എന്നാൽ ഗുരുക്കളുടെ ചോദ്യങ്ങൾ തെറ്റായി കേട്ടും തെറ്റായി വ്യാഖ്യാനിച്ചും പനിയൻ ആളുകളെ ചിരിപ്പിക്കും. വാദ്യക്കാരനും പനിയനെ കെട്ടിയ കോല്ലക്കാരനും നല്ല നർമ്മബോധമുള്ളവരാണെങ്കിൽ നല്ലൊരു സമയം പോക്കാണ് ഈ തെയ്യം.

പള്ളിയറയുടെ മുന്നിൽ വന്ന് നിലത്തിരുന്നുകൊണ്ടാണ് പനിയൻ അധികസമയവും സംഭാഷണം നടത്തുക. സകലവിധ കോമാളിത്തരങ്ങളും അവിടെ അരങ്ങേറും. കത്തിയമരാത്ത നെരിപ്പോട് ലക്ഷ്യമാക്കി "ഞാൻ പോയി കനലിൽ കുളിച്ചിട്ട് വരാം" എന്നും പറഞ്ഞ് നെരിപ്പോടിനടുത്തെത്തി തിരിച്ചു വരും. "തണുത്തിട്ട് വയ്യ" എന്ന ന്യായം പറഞ്ഞ് ഗുരുക്കളെ ബോധിപ്പിക്കുന്നതും, പിന്നെ കുളിയുടെ മാഹാത്മ്യത്തെ പറ്റി പനിയൻ വിശദീകരിക്കുന്നതും ഒക്കെ ഇതിൽ പെടും. കുളിയുടെ മാഹാത്മ്യത്തെ പറ്റി പുരാണങ്ങളെയും മറ്റും അധികരിച്ച് വളരെ ആധികാരികമായി സംസാരിക്കുമെങ്കിലും താൻ കുളിച്ചിട്ട് ഇന്നേക്കു മൂന്നുമാസമായി എന്നായിരിക്കും അവസാനം പനിയൻ പറയുക. അറിവും നർമ്മവും ഒക്കെ കോർത്തിണക്കിക്കൊണ്ടാണു പനിയന്റെ സംസാരം.സമകാലികകാര്യങ്ങളിൽ കടുത്ത വിമർശനങ്ങൾ പനിയൻ പറയാറുണ്ട്. രാഷ്ട്രീയം, സിനിമ തുടങ്ങി സൂര്യനു താഴെ ഉള്ള എന്തും പനിയൻ പറയും; ആരേയും വിമർശിക്കും, കളിയാക്കും. ഗുരുക്കളുടെ കുടവയറും, ഭക്തന്റെ കഷണ്ടിത്തലയും എന്നുവേണ്ട ഏതിലും പനിയൻ തമാശ കണ്ടെത്തുന്നു.

പറയത്തക്ക വേഷവിധാനങ്ങൾ ഒന്നും ഈ തെയ്യത്തിനില്ല. എങ്കിലും ഒരു മുഖാവരണം അത്യാവശ്യമാണ്. കവുങ്ങിൻ പാള കൊണ്ടുണ്ടാക്കിയ ഒരു മുഖാവരണമാണിതിനായി ഉപയോഗിക്കുന്നത്. മറ്റു തെയ്യങ്ങളെ പോലെ തന്നെ ചുവന്ന തുണി ഉടുത്തു കെട്ടിയിരിക്കും.
കോതാമൂരിയാട്ടത്തിനൊപ്പം പനിയന്മാരും ഉണ്ടാകും. മലയസമുദായക്കാരാണ് സാധാരണ കോതാമൂരി കെട്ടുക. ഒരു സംഘത്തിൽ ഒരു കോതാമൂരി തെയ്യവും (ആൺ‌കുട്ടികളാണ് ഈ തെയ്യം കെട്ടുക) കൂടെ രണ്ട് മാരിപ്പനിയന്മാരുമുണ്ടാകും. ചില സംഘങ്ങളിൽ 4 പനിയന്മാരും ഉണ്ടാകാറുണ്ട്. കോതാമൂരി തെയ്യത്തിനു അരയിൽ ഗോമുഖം കെട്ടിവച്ചിട്ടുണ്ടാകും. സാധാരണ തെയ്യങ്ങൾക്കുള്ളതു പോലെ മുഖത്തെഴുത്തും ചമയങ്ങളും ഈ തെയ്യത്തിനുമുണ്ടാകും. പനിയന്മാൻക്ക് മുഖപ്പാളയും, അരയിൽ കുരുത്തോലയും, പൊയ്ക്കാതുകളും ഉണ്ടാകും. മുഖപ്പാളകെട്ടിക്കഴിഞ്ഞാൽ പനിയന്മാർക്കെന്തും പറയാം. വേദാന്തം മുതൽ അശ്ലീലം വരെ അവർ പറയുകയും ചെയ്യും; പക്ഷേ, ഒക്കെയും സാമൂഹ്യ വിമർശനത്തിനു വേണ്ടിയാണെന്നു മാത്രം. പാട്ടുപാടിക്കഴിഞ്ഞാൽ നെല്ലും പണവും തുണിയും ഇവർക്ക് വീട്ടുകാർ നൽകും. കൃഷിയുമായും കന്നുകാലി വളർത്തുമായും ബന്ധപ്പെട്ട ഒരു പ്രധാന ആചാരമാണ് കോതാമൂരിയാട്ടം. ചെറുകുന്ന് അന്നപൂർണ്ണേശ്വരിയുടെ ഐതിഹ്യത്തെ അടിസ്ഥാനമാക്കിയുള്ള പാട്ടാണു കോതാമൂരി സംഘം പാടുന്നതെങ്കിലും പാട്ടിന്റെ ഉള്ളടക്കം സംബന്ധിച്ച് പനിയൻമാർ ചോദിക്കുന്ന അശ്ലീല ദുസ്സൂചനകൾ അടങ്ങുന്ന ചോദ്യങ്ങളും ഗുരുക്കളുടെ ഉത്തരവും ചിലപ്പോൾ ഭക്തിയുടെ അതിർവരമ്പ് ലംഘിക്കുന്നതായിരിക്കും. തളിപ്പറമ്പപ്പനെ, പരമശിവനെ അന്നപൂർണ്ണേശ്വരിയുടെ ആകർഷണ വലയത്തിൽ വീണുപോയ വിടപ്രഭു ആയിപ്പോലും കോതാമൂരി സംഘം അവതരിപ്പിക്കും. പ്രത്യുൽ‌പ്പന്നമതിത്വവും, നർമ്മ ഭാവനയും ഉള്ളവർക്ക് മാത്രമേ ഈ കലയിൽ ശോഭിക്കാൻ കഴിയൂ.


</doc>
<doc id="153468" url="https://ml.wikipedia.org/wiki?curid=153468" title="കോപ്പ അമേരിക്ക">
കോപ്പ അമേരിക്ക

സൗത്ത് അമേരിക്കൻ ഫുട്ബോൾ കോൺഫെഡറേഷന്റെ ആഭിമുഖ്യത്തിലുള്ള കോപ്പ അമേരിക്ക 
(സ്പാനിഷ് ഭാഷയിൽ അമേരിക്കൻ കപ്പ്)ഫുട്ബോൾ ടൂർണമെന്റിന്റെ ഔദ്യോഗിക തുടക്കം
1916ൽ.ആദ്യ വിജയി ഉറുഗ്വേ.1867ൽ,ചെറിയ തോതിൽ തുടങ്ങിയ ടൂർണമെന്റുകളാണ്
ഈ വലിയ മേളയുടെ മുൻഗാമികൾ.
1916ൽ അർജന്റീന അവരുടെ സ്വാതന്ത്ര്യത്തിന്റെ ശതാബ്ദി ആഘോഷത്തിനായ് സംഘടിപ്പിച്ച ചതുർരാഷ്ട്ര ടൂർണ്ണമെന്റാണ് കോപ്പ അമേരിക്കയുടെ പിറവിക്ക് കാരണമായത്. 1910ൽ ഒരു ത്രിരാഷ്ട്ര ടൂർണമെന്റ് നടന്നെങ്കിലും അതിന് ലാറ്റിനമേരിക്കൻ ഫുട്ബോൾ കോൺഫെഡറേഷൻ (കോൺമെബോൾ) അംഗീകാരം നൽകിയിരുന്നില്ല. 1810ലെ മെയ് വിപ്ലവത്തിന്റെ ശതാബ്ദി ആഘോഷത്തിനായ് അർജന്റീന നടത്തിയ ടൂർണ്ണമെന്റായിരുന്നു ഇത്. ലാറ്റിനമേരിക്കയിൽ ടൂർണ്ണമെന്റ് രൂപത്തിൽ നടന്ന ആദ്യ ചാമ്പ്യൻഷിപ്പായിരുന്നു ഇത്. 

ചിലിയും ഉറുഗ്വായും ബ്രസീലും അർജന്റീനയുമായിരുന്നു 1916ലെ ടൂർണ്ണമെന്റിലെ അംഗങ്ങൾ. അവല്ലെനേഡോയിലെ റേസിങ് ക്ലബ് സ്റ്റേഡിയത്തിൽ നടന്ന ഫൈനൽ മത്സരത്തിൽ അർജന്റീനയും ഉറുഗ്വായും ഗോൾ രഹിത സമനിലയിൽ പിരിഞ്ഞു. പക്ഷേ മറ്റ് മത്സരങ്ങളിലെ വിജയങ്ങളുടെ മുൻതൂക്കത്തിൽ ഉറുഗ്വായ് ആദ്യ ലാറ്റിനമേരിക്കൻ ചാമ്പ്യൻമാരായ്.

ടൂർണമെന്റ് വിജയമായതോടെ കോൺമെബോൾ ശക്തമായ്. ഇതോടെ ടൂർണമെന്റിന് കൂടൂതൽ സംഘടിത സ്വഭാവം കൈവന്നു. 1917ൽ ഉറുഗ്വായ് ടൂർണമെന്റിന്റെ ആതിഥേയത്വം ഏറ്റെടുത്തു. അന്നും ഫൈനലിൽ അർജന്റീനയെ (1-0ന്) തോൽപ്പിച്ച് ഉറുഗ്വായ് ചാമ്പ്യൻമാരായ്. 
ബ്രസീലായിരുന്നു അടുത്ത വർഷത്തെ സംഘാടകർ. പക്ഷേ റിയോ ഡി ജനൈറോയിൽ പൊട്ടിപ്പുറപ്പെട്ട പകർച്ചവ്യാധി മൂലം ടൂർണമെന്റ് മാറ്റിവെച്ചു. പകരം 1919ൽ ബ്രസീൽ ടൂർണമെന്റ് നടന്നു. ഉറുഗ്വായെ തോൽപ്പിച്ച് ബ്രസീൽ ആദ്യ അന്താരാഷ്ട്ര കിരീടം നേടി. 

1927 വരെ ടൂർണമെന്റ് തടസ്സമില്ലാതെ നടന്നു. ആദ്യ 11 ടൂർണമെന്റുകളിൽ 6 തവണ ഉറുഗ്വായ് ചാമ്പ്യൻമാരായ്. 1921ലാണ് പരഗ്വായ് ടൂർണമെന്റിൽ പങ്കെടുക്കുന്നത്. ബൊളീവിയയും പെറുവുമൊക്കെ കോൺമെബോളിൽ അംഗമെടുക്കുകയും ടൂർണമെന്റിൽ പങ്കെടുക്കുകയും ചെയ്തതോടെ, ലോകത്തെ ഏറ്റവും വലിയ അന്തർദേശീയ ടൂർണമെന്റായി ലാറ്റിനമേരിക്കൻ പോരാട്ടം മാറി.

1930ലെ ആദ്യ ലോക കപ്പിൽ അർജന്റീനയെ പരാജയപ്പെടുത്തി ഉറുഗ്വേയാണ് ജേതാക്കളായത്. ഇത് ഈ രണ്ട് രാജ്യങ്ങൾക്കിടയിൽ ഫുട്ബോൾ മേൽക്കോയ്മയെ ചൊല്ലിയുള്ള തർക്കത്തിനിടയാക്കി. തർക്കം മുറുകിയതോടെ ഉറുഗ്വായുമായുള്ള ഫുട്ബോൾ ബന്ധങ്ങൾ അർജന്റീന വിഛേദിച്ചു. ഇതോടെ ലാറ്റിനമേരിക്കൻ ടൂർണമെന്റ് പ്രതിസന്ധിയിലായ്. 

നീണ്ട ചർച്ചകൾക്കൊടുവിൽ 1935ൽ ടൂർണമെന്റ് വീണ്ടും നടത്തി. പെറുവിലാണ് മത്സരങ്ങൾ നടന്നത്. 1936ലെ ഒളിമ്പിക്സിനുള്ള യോഗ്യതാ ടൂർണമെന്റായാണ് ഇത് നടന്നത്. അതുകൊ​ണ്ട് തന്നെ വിജയികളെ തീരുമാനിച്ചില്ല. ഗ്രൂപ്പടിസ്ഥാനത്തിൽ നടന്ന മത്സരത്തിൽ ഉറുഗ്വേയാണ് ഒന്നാമതെത്തിയത്. രണ്ട് വർഷത്തിനു ശേഷം 1937ൽ അർജന്റീന ജേതാക്കളായി. 

1939ലെ ടൂർണമെന്റിൽ നിന്നു അർജന്റീനയും ബ്രസീലും കൊളംബിയയും വിട്ടു നിന്നു. അന്ന് ഉറുഗ്വേയെ പരാജയപ്പെടുത്തി പെറു ചരിത്രത്തിലാദ്യമായ് ലാറ്റിനമേരിക്കൻ ജേതാക്കളായ്. 1941ൽ ചിലിയിലാണ് ടൂർണമെന്റ് നടന്നത്. ബൊളീവിയയും ബ്രസീലും കൊളംബിയയും പരാഗ്വേയും വിട്ടു നിന്ന ടൂർണമെന്റിൽ അർജന്റീനയാണ് ചാമ്പ്യൻമാരായത്. ഒരു വർഷത്തിനു ശേഷം 1942ൽ ഉറുഗ്വായിലാണ് ടൂർണമെന്റ് നടന്നത്. ബ്രസീലും പരാഗ്വയും ടൂർണമെന്റിലേക്ക് തിരിച്ചെത്തി. അർജന്റീനയെ പരാജയപ്പെടുത്തി ഉറുഗ്വേ ജേതാക്കളായ്. 3 വർഷത്തിനു ശേഷം 1945ൽ ചിലിയിൽ നടന്ന ടൂർണമെന്റിൽ ബ്രസീലിനെ തോൽപ്പിച്ച് അർജന്റീന ജേതാക്കളായി. 1946ലും 1947ലും അർജന്റീനതന്നെ ജേതാക്കളായി. 

1947ന് ശേഷം രണ്ട് വർഷം കൂടുമ്പോൾ ടൂർണമെന്റ് നടത്താമെന്ന ധാരണയായെങ്കിലും കൃത്യമായ് പാലിക്കപ്പെട്ടില്ല. 1959ൽ രണ്ട് തവണ ലാറ്റിനമേരിക്കൻ ടൂർണമെന്റ് നടന്നു. പിന്നീട് 1963ലാണ് ടൂർണമെന്റ് നടന്നത്. ബൊളീവിയയിൽ നടന്ന ടൂർണമെന്റ് അവർ തന്നെ സ്വന്തമാക്കി. വീണ്ടും 4 വർഷങ്ങൾക്ക് ശേഷമാണ് ടൂർണമെന്റ് നടന്നത്. 1967ൽ ഉറുഗ്വായിൽ നടന്ന ടൂർണമെന്റിൽ ഉറുഗ്വായ് തന്നെ ജേതാക്കളായ്. 

പല അംഗരാജ്യങ്ങളും ടൂർണമെന്റിനോട് മുഖം തിരിച്ച് തുടങ്ങിയിരുന്നു. പങ്കെടുക്കാതിരുന്നും രണ്ടാം നിര ടീമിനെ അയച്ചും അവർ പ്രതികരിച്ചു. ഇതിനോടകം വൻ വിജയമായ ലോകകപ്പും, ലാറ്റിനമേരിക്കൻ ടൂർണമെന്റിന്റെ പ്രസക്തിയെ ചോദ്യം ചെയ്തു.

8 വർഷത്തെ ഇടവേളയ്ക്ക് ശേഷം 1975ലാണ് പിന്നീട് ടൂർണമെന്റ് നടക്കുന്നത്. കോപ്പ അമേരിക്ക എന്ന പേരിലാണ് ടൂർണമെന്റ് നടന്നത്. ജൂലായ് 17 മുതൽ ഒക്ടോബർ 28 വരെ മത്സരം നടന്നു. ഇതിന് പ്രത്യേകിച്ചൊരു വേദി ഇല്ലായിരുന്നു. ഓരോ രാജ്യത്തും മത്സരം നടന്നു. ബെസ്റ്റ് ഓഫ് ത്രീ മാതൃകയിലായിരുന്നു ഫൈനൽ. കൊളംബിയയെ 2-1 ന് പരാജയപ്പെടുത്തി പെറു ആദ്യ കോപ്പ അമേരിക്ക ജേതാക്കളായി. 1979, 1983 എന്നീ വർഷങ്ങളിലും ഇതേ രീതി തുടർന്നു. 1979ൽ പരാഗ്വേയും 1983ൽ ഉറുഗ്വേയും ജേതാക്കളായി.

തുടർന്നു വന്ന രീതിക്ക് വിപരീതമായി 1987ൽ ടൂർണമെന്റിന് അർജന്റീന ആതിഥേയത്വം വഹിച്ചു. രണ്ട് വർഷം കൂടുമ്പോൾ ടൂർണമെന്റ് നടത്താനും തീരുമാനമായി. മറഡോണയായിരുന്നു ടൂർണമെന്റിന്റെ ശ്രദ്ധാ കേന്ദ്രം. പക്ഷേ കിരീടം ഉറുഗ്വേ കൊണ്ടുപോയി. 1989ൽ ആതിഥേയരായ ബ്രസീൽ തന്നെ കിരീടം നേടി. 1970ലെ ലോകകപ്പിനു ശേഷം ബ്രസീലിന്റെ ആദ്യ കിരീടമായിരുന്നു ഇത്. 1991ൽ ചിലിയിൽ നടന്ന ടൂർണമെന്റ് വിജയിച്ച് 32 വർഷത്തിനു ശേഷം അർജന്റീന കോപ്പ അമേരിക്ക വീണ്ടെടുത്തു.

1993ൽ നടന്ന കോപ്പ അമേരിക്കയുടെ പ്രത്യേകത, ടൂർണമെന്റിൽ പ്രത്യേക ക്ഷണിതാക്കളായെത്തിയ ടീമുകളായിരുന്നു. ഭൂമിശാസ്ത്രപരമായി അടുത്ത് കിടക്കുന്ന ഉത്തര അമേരിക്കൻ ടീമുകളെയാണ് ആദ്യം ക്ഷണിച്ചത്. മെക്സിക്കോയും അമേരിക്കയുമാണ് ആദ്യം കളിക്കാനെത്തിയത്. 

ഇക്വഡോറിൽ നടന്ന ടൂർണ്ണമെന്റിൽ, മെക്സിക്കോ ഫൈനലിൽ എത്തി ലാറ്റിനമേരിക്കൻ ടീമുകളെ ഞെട്ടിച്ചു. പക്ഷേ ഫൈനലിൽ അർജന്റീന ജയിച്ചു. 
1995ൽ ഉറുഗ്വായിൽ നടന്ന ടൂർണമെന്റിൽ ഉറുഗ്വായ് തന്നെ കിരീടം നേടി. ഇതിനു ശേഷം 2011ലാണ് അവർ കുപ്പ് നേടിയത്.

ക്ഷണിക്കപ്പെട്ട ടീമുകളിൽ ഏറ്റവും കൂടൂതൽ കളി കളിച്ചത് മെക്സിക്കോയാണ് (8 തവണ). കോസ്റ്ററിക്ക (4), അമേരിക്ക (3), ജപ്പാൻ (3), ഹോണ്ടൂറാസ് (1) എന്നിവരും കോപ്പ അമേരിക്കയിൽ പങ്കെടുത്തു. 



</doc>
<doc id="153473" url="https://ml.wikipedia.org/wiki?curid=153473" title="വെറോനിക്ക ഗീലിയാനി">
വെറോനിക്ക ഗീലിയാനി

റോമൻ കത്തോലിക്കാ സഭയിലെ ഒരു വിശുദ്ധയാണ് വെറോനിക്ക ഗീലിയാനി.

1660-ൽ ഇറ്റലിയിലെ മെർക്കാറ്റെല്ലോയിൽ ജനിച്ചു. ചെറുപ്രായത്തിലെ തന്നെ സന്യസിക്കുവാനായിരുന്നു വെറോനിക്കായുടെ തീരുമാനം. പക്ഷേ പിതാവ്‌ അവളുടെ തീരുമാനത്തെ എതിർത്തു. അധികം വൈകാതെ വെറോനിക്ക രോഗബാധിതയായി. പിതാവ്‌ അവളുടെ ആഗ്രഹത്തിന് സമ്മതം നൽകിയപ്പോൾ മാത്രമാണ് രോഗപീഡയിൽ നിന്നും അവൾക്ക് മുക്തി ലഭിച്ചത്. 1677-ൽ ഇറ്റലിയിലെ പുവർ ക്ലെയേഴ്‌സ്‌ എന്ന സഭയിൽ അംഗമായി ചേർന്ന് വെറോനിക്ക എന്ന പേര്‌ സ്വീകരിച്ചു. യേശുവിന്റെ പീഡാസഹന യാത്രയിലെ ഭാഗമായ വെറോനിക്കയുടെ സ്‌മരണർത്ഥമാണ് ഈ പേര്‌ സ്വീകരിച്ചത്. 

1694 -ൽ യേശുവിന്റെ മുൾമുടി ധാരണത്തിന്റെ അനുഭവം വെറോനിക്കയുടെ ശിരസിനുണ്ടായി. 1697-ലെ ദുഃഖവെള്ളിയാഴ്ച യേശുവിന്റെ അഞ്ചു തിരുമുറിവുകൾ ദൃശ്യവും സ്ഥിരവുമായി അവൾക്ക്‌ ലഭിച്ചു. തന്മൂലം അവൾ ബിഷപ്പിന്റെ നിർദ്ദേശ പ്രകാരം ചികിത്സയ്‌ക്ക്‌ വിധേയായി. എങ്കിലും ഈ അവസ്ഥയിൽ നിന്നും മുക്തി നേടുവാൻ സാധിച്ചില്ല. 1727 ജൂലൈ 9 - ന് ഇറ്റലിയിലെ സിറ്റാ ദി കാസ്റ്റെല്ലോയിൽ അന്തരിച്ചു. 1839 മേയ്‌ 26-ന് പോപ്പ്‌ ഗ്രിഗറി പതിനാറാമൻ മാർപ്പാപ്പ വെറോനിക്കയെ വിശുദ്ധയായി പ്രഖ്യാപിച്ചു.



</doc>
<doc id="153476" url="https://ml.wikipedia.org/wiki?curid=153476" title="അനു">
അനു

ബാബിലോണിയൻ മതവിശ്വാസങ്ങളനുസരിച്ചുള്ള ത്രിമൂർത്തിസങ്കല്പത്തിലെ ആദ്യത്തെ ദേവതയും സ്വർഗാധിപതിയുമാണ് അനു. മറ്റു രണ്ടു ദേവതകളായ "എൻലിൽ" ഭൂമിയുടെയും, "ഈ" സമുദ്രത്തിന്റെയും അധിഷ്ഠാനമൂർത്തികളാണ്. പ്രാചീന ബാബിലോണിയൻ ഭാഷയിൽ "അനു" എന്ന പദത്തിന് "ഉന്നതൻ" എന്നാണ് അർഥം.

ദക്ഷിണ ബാബിലോണിയയിലെ എരഖ് നഗരവുമായി ബന്ധപ്പെട്ടാണ് അനുവിനെയും അദ്ദേഹത്തിന്റെ പുത്രിയും നാകദേവിയുമായ ഇനാന്നാ ഇഷ്ടാറിനെയും സംബന്ധിച്ചുള്ള ആരാധനകളും വിശ്വാസങ്ങളും രൂപം കൊണ്ടത്. ഈ ദേവനു പുറമേ സ്വർഗത്തെത്തന്നെയും സൂചിപ്പിക്കാൻ ബാബിലോണിയൻമാർ അനു എന്ന പദം ഉപയോഗിക്കാറുണ്ട്. അനുവിന്റെ മഹിഷിയായി "അന്തും", അല്ലെങ്കിൽ "അനാതും" എന്നൊരു ദേവിയെക്കുറിച്ച് ഹിറ്റൈറ്റ് ഇതിഹാസങ്ങൾ പരാമർശിക്കുന്നു.

പ്രാചീന ഈജിപ്ഷ്യൻ രാജാവായ അഖ്നാതൻ (സു.ബി.സി. 1391-50) നിർമിച്ചതെന്ന് കരുതപ്പെടുന്ന ടെൽഎൽ അമർണാ ദേവാലയത്തിൽനിന്ന് കണ്ടുകിട്ടിയ ഒരു ഫലകത്തിൽ അനുവിനെക്കുറിച്ചുള്ള അർഥഗർഭവും രസകരവും ആയ ഒരു കഥ രേഖപ്പെടുത്തിയിട്ടുണ്ട്. "ഈ" ദേവന്റെ പുത്രനും എരിഡു ക്ഷേത്രത്തിലെ പുരോഹിതനുമായിരുന്ന അഡാപായുടെ കർത്തവ്യം ദേവഗണങ്ങൾക്ക് മത്സ്യം ഉൾപ്പെടെയുള്ള ഭക്ഷണം പാകംചെയ്തു കൊടുക്കുകയായിരുന്നു. ഒരു ദിവസം അഡാപാ മീൻ പിടിച്ചുകൊണ്ടിരുന്നപ്പോൾ തെക്കൻ കാറ്റടിച്ച് അയാളുടെ വഞ്ചി മുങ്ങിപ്പോയി. ക്രുദ്ധനായ അഡാപാ തെക്കൻ കാറ്റുകളുടെ ചിറകുകൾ ഛേദിച്ചുകളഞ്ഞു. കാറ്റടിക്കാതായതിന്റെ കാരണം മനസ്സിലാക്കിയ അനു അഡാപായെ വിളിച്ചുകൊണ്ടു വരാൻ ഒരു ദൂതനെ നിയോഗിച്ചു. പിതാവായ "ഈ"യുടെ ഉപദേശപ്രകാരം അനു നല്കിയ ഭക്ഷ്യപേയങ്ങൾ ഒന്നും അഡാപാ സ്വീകരിച്ചില്ല. കാരണം ചോദിച്ചപ്പോൾ പിതാവ് നല്കിയ വിലക്കിനെക്കുറിച്ച് അയാൾ അനുവിനോടു പറഞ്ഞു. ദൈവങ്ങളുടെ വിശിഷ്ടഭോജ്യങ്ങളാണ് താൻ നല്കിയതെന്നും അത് നിരസിച്ച സ്ഥിതിക്ക് അഡാപായ്ക്കും മനുഷ്യജാതിക്കും ലഭിക്കുമായിരുന്ന അമരത്വം നഷ്ടപ്പെട്ടുപോയെന്നും പറഞ്ഞ് അനു അഡാപായെ ഭൂമിയിലേക്ക് മടക്കി അയച്ചു. മനുഷ്യന് ഭൂമിയിൽ ആധിപത്യം സ്ഥാപിക്കാൻ കഴിയുമെങ്കിലും രോഗവും മരണവും അവന്റെ സന്തതസഹചാരികളായിരിക്കുമെന്നും അനു ശപിച്ചു. ഈ ശാപകഥയ്ക്ക് ആദമിന്റെ പതനത്തെക്കുറിച്ചുള്ള ഹീബ്രൂ കഥയുമായി പ്രത്യക്ഷമായ സാദൃശ്യം ഉണ്ട്. (അഡാപാ എന്ന പേരുതന്നെ ഹീബ്രുവിലുള്ള ആദം എന്നതിന്റെ സുമേറിയനോ ബാബിലോണിയനോ ആയ രൂപാന്തരമാണെന്ന് ഗവേഷകൻമാർ കരുതുന്നു.)


</doc>
<doc id="153481" url="https://ml.wikipedia.org/wiki?curid=153481" title="കൊമ്പൻ ചെല്ലി">
കൊമ്പൻ ചെല്ലി

വണ്ട് കുടുംബത്തിലെ ഒരിനം പറക്കുവാൻ കഴിവുള്ള ഷഡ്പദമാണ് കൊമ്പൻ ചെല്ലി. ഓറിക്ടസ് റൈനോസെറസ് (Oryctes rhinoceros) എന്നാണ് ഇതിന്റെ ശാസ്ത്രീയ നാമം. തെങ്ങിനെ വളരെയധികം ഉപദ്രവിക്കുന്ന ഒരു കീടമാണിത്. പ്രായമെത്തിയ വണ്ട്, ഓലകളുടെ ഇടയിലൂടെ അഗ്രഭാഗം തുറന്നു കയറി വിടരാത്ത കൂമ്പോലകളെയും ചൊട്ടകളേയും തിന്ന് നശിപ്പിക്കുന്നു. ആക്രമണവിധേയമായ ഓലകൾ വിടരുമ്പോൾ അവ അരികിൽനിന്ന് മദ്ധ്യഭാഗത്തേയ്ക്ക് നേരെ വെട്ടിമുറിച്ചരീതിയിൽ കാണപ്പെടുന്നതാണ് ഇതിന്റെ ലക്ഷണം. ഇളംകൂമ്പിനെ ആക്രമിക്കുന്നതു കാരണം പൂങ്കുലകൾ നശീപ്പിക്കപ്പെടുകയും തേങ്ങയുടെ ഉൽപാദനം കുറയുകയും ചെയ്യുന്നു. ചാണകം ഉൾപ്പെടെയുള്ള ജൈവവസ്തുക്കൾ, കമ്പോസ്റ്റ്, മറ്റു അഴുകുന്ന സസ്യഭാഗങ്ങൾ എന്നിവയിലാണ് ഈ വണ്ട് പെറ്റുപെരുകുന്നത്. ഇതിന്റെ ജീവിത ദശ ആറുമാസക്കാലമാണ്.

ജീർണ്ണിച്ച സസ്യഭാഗങ്ങൾ കൃത്യമായി നീക്കം ചെയ്ത് ഇവ പെറ്റുപെരുകുന്നത് തടയുന്നതാണ് ഇവയുടെ നിയന്ത്രണോപാധികളിൽ പ്രധാനം. ചെല്ലിക്കോലുപയോഗിച്ച് തെങ്ങിന്റെ മണ്ടയിൽ നിന്ന് വണ്ടിനെ കുത്തിയെടുത്ത് നശിപ്പിച്ചുകളയുന്ന യാന്ത്രികനിയന്ത്രണവുമുണ്ട്. കീടബാധ തടയാൻ 250ഗ്രാം മരോട്ടിപ്പിണ്ണാക്കോ വേപ്പിൻപിണ്ണാക്കോ തുല്യ അളവിൽ മണലുമായി ചേർത്ത് മണ്ടയിലെ ഏറ്റവും ഉള്ളിലെ മൂന്നോ നാലോ ഓലകളുടെ ഇടകളിലിട്ടുകൊടുക്കാം.




</doc>
<doc id="153490" url="https://ml.wikipedia.org/wiki?curid=153490" title="ദക്ഷിണ സുഡാൻ">
ദക്ഷിണ സുഡാൻ

ആഫ്രിക്കയിലെ ഏറ്റവും വലിയ രാജ്യമായ സുഡാനിൽനിന്നും സ്വതന്ത്രമാകുന്ന 10 തെക്കൻ സംസ്ഥാനങ്ങൾ ചേർന്ന ഭൂപ്രദേശമാണ്, 2011 ജൂലൈ 9നു സ്വതന്ത്രമായ ദക്ഷിണ സുഡാൻ ഗണരാജ്യം (Republic of South Sudan) . ദശാബ്ദങ്ങൾ നീണ്ടുനിന്ന ആഭ്യന്തര യുദ്ധാത്തിനൊടുവിൽ, 2011 ജനുവരിയിൽ നടന്ന ഹിതപരിശോധനയിൽ 99 ശതമാനം പേർ അനുകൂലിച്ച വിധിയെ തുടർന്നാണ്‌ ഈ വിഭജനം. ഇതോടെ ലോകത്തിലെ സ്വതന്ത്ര-പരമാധികാര രാഷ്ടങ്ങളുടെ എണ്ണം 193 ആയി. അവയിൽ 54 എണ്ണം ആഫ്രിക്കൻ വൻകരയിലാണ്. നൈൽ നദിയുടെ വൃഷ്ടി പ്രദേശമായതിനാൽ ജല സമ്പന്നമാണ് ഈ രാഷ്ട്രം. സ്വാതന്ത്യലബ്ദിക്കുമുമ്പ് സുഡാനിലെ എണ്ണ ഉദ്പാദനത്തിന്റെ 80 ശതമാനത്തോളം ദക്ഷിണ സുഡാനിൽനിന്നായിരുന്നു. ലോകത്തിലെ ഏറ്റവും ദരിദ്ര രാജ്യങ്ങളിൽ ഒന്നാണ് ദക്ഷിണസുഡാൻ.



ദക്ഷിണ സുഡാനിലെ ചരിത്ര പ്രധാന്യമുള്ള പ്രദേശങ്ങളായ Bahr el Ghazal, Equatoria, Greater Upper Nile എന്നിവയെ 3 പ്രവിശ്യകളായി തിരിക്കുകയും ആകെ 10 സംസ്ഥാനങ്ങളായി വിഭജിക്കുകയുമാണ് ചെയ്തിരിക്കുന്നത്.



2011 ജുലൈ മാസത്തിൽ രാജ്യം സ്വതന്ത്രമാക്കപ്പെട്ടതു മുതൽ ഇവിടുത്തെ ഗോത്രവർഗ്ഗങ്ങൾ തമ്മിൽ കടുത്ത ഏറ്റുമുട്ടലുകൾ നടക്കുന്നുണ്ട്. 

ആഭ്യന്തര യുദ്ധം നടക്കുന്നതിനാൽ യു.എൻ സമാധാന സേനയെ ഇവിടെ വിന്യസിച്ചിട്ടുണ്ട്. ദക്ഷിണ സുഡാനിലെ പ്രശ്നബാധിതമേഖലയായ പിബറിലാണ് സമാധാനസേനയുടെ പ്രവർത്തന കേന്ദ്രം. 2013 ഏപ്രിലിലെ കണക്കനുസരിച്ച് സമാധാന സേനയുടെ ഭാഗമായി രണ്ടു ബറ്റാലിയനുകളിലായി ഇന്ത്യയുടെ 2200 സൈനികർ ദക്ഷിണ സുഡാനിൽ സേവനം അനുഷ്ഠിക്കുന്നുണ്ട്. 


2011 ജൂലൈ 29നു ആഫ്രിക്കൻ യുണിയനിൽ അംഗമായി. ആഫ്രിക്കൻ യുണിയനിൽ ഇതോടെ 54 അംഗരാഷ്ട്രങ്ങൾ ഉണ്ട്.



</doc>
<doc id="153500" url="https://ml.wikipedia.org/wiki?curid=153500" title="സ്വെൻ നിക്വിസ്റ്റ്">
സ്വെൻ നിക്വിസ്റ്റ്

സ്വെൻ നിക്വിസ്റ്റ് (ജനനം-3 ഡിസംബർ 1952, മരണം-20 സെപ്റ്റ്ംബർ 2006) ലോക പ്രശസ്തനായ സ്വീഡിഷ് ചലച്ചിത്രഛായാഗ്രാഹകനായിരുന്നു.'120' തോളം ചിത്രങ്ങൾക്ക് ഛായാഗ്രഹണം നിർവ്വഹിച്ചിട്ടുണ്ടങ്കിലും ഇംഗ്മർ ബർഗ്മാനുമൊത്തുളള സിനിമകളിലൂടെയാണ് അറിയപ്പെടാറുള്ളത്. 1973-ൽ ഇംഗ്മർ ബർഗ്മാന്റെ ക്രൈസ് അന്റ് വിസ്പേർസ് നും 1983-ൽ ഫാനി ആന്റ് അലക്സാൻണ്ടറിനും സ്വെൻ നിക്വിസ്റ്റിന് അക്കാദമി പുരസ്ക്കാരം ലഭിച്ചു.ലോകസിനിമയിലെ ഏറ്റവും മഹാനായ ഛായാഗ്രാഹകരിൽ ഒരാളായി ഇദ്ദേഹം അറിയപ്പെടുന്നു.
സ്വെൻ നിക്വിസ്റ്റ് ഫോട്ടോഗ്രാഫി പഠിച്ചതിനുശേഷം റോമിലെ സിനെ സിറ്റിയിൽ ഒരു വർഷം ചിലവഴിച്ചു.അതിനുശേഷം 1941-ൽ സ്വീഡിഷ് നിർമ്മാണ കബനിയായ സാന്ത്രൂസിൽ ഛായാഗ്രഹണ സഹായിയായി ചേർന്നു.ഇംഗ്മർ ബർഗ്മാനു മുൻപ് സ്വീഡനിലെ പ്രധാനപ്പെട്ട യുദ്ധാനന്തര സംവിധായകനായ ആൽഫ് സ്വോ ബർഗിനൊപ്പമുള്ള രണ്ടു ചിത്രങ്ങളിലെ പ്രവർത്തനങ്ങളാണ് നിക്വിസ്റ്റിനെ ആദ്യം ശ്രദ്ധേയനാക്കിയത്- ബറാബാസും (1953) കാരൻ മാൻസ് ഡോട്ടറും(1954).ബർഗ്മാനുമൊത്തുള്ള ഫലപ്രദമായ കൂട്ട്കെട്ട് ആരംഭിക്കുന്നത് ദ വെർജിൻ സ്പ്രിങിലാണ്(1960). 



</doc>
<doc id="153505" url="https://ml.wikipedia.org/wiki?curid=153505" title="ഇസ്ഹാഖ് നബി">
ഇസ്ഹാഖ് നബി

ഇസ്ഹാഖ് നബി. മലയാളം ബൈബിളിൽ യിസ്ഹാക്.. Isaac (; , "Yiçḥaq", "he will laugh"; , ; , ; ; or ") പ്രവാചകൻ ഇബ്രാഹിമിന് പത്നിയായ സാറയിലുണ്ടായ പുത്രൻ, പ്രവാചകനായ യാഅ്ഖൂബ് (യാക്കോബ്)-ന്റെ പിതാവ്. ബൈബിൾ വിവരണ പ്രകാരം അബ്രഹാമിനു 100 വയസ്സുള്ളപ്പോഴാണ് ഇസ്ഹാഖ് ജനിക്കുന്നത്. അതിനു മുമ്പ് ഹാജറ(ഹാഗാർ) എന്ന ഭാര്യയിൽ ഇസ്മയീൽ ജനിച്ചിരുന്നു.


</doc>
<doc id="153507" url="https://ml.wikipedia.org/wiki?curid=153507" title="ബലിക്കള">
ബലിക്കള

കോഴിക്കോട് ജില്ലയിലെ ചില പ്രദേശങ്ങളിൽ നടത്തിവരുന്ന ഒരു ചടങ്ങാണ് ബലിക്കള. തെയ്യാട്ടിനോട് സാമ്യമുള്ള ഈ ചടങ്ങ് സ്ത്രീകളുടെ ഗർഭസംരക്ഷണത്തിനായി നടത്തിവരുന്നു.

സ്ത്രീകൾ ഗർഭംധരിക്കുന്നതു മുതൽ, അതിനെ സംരക്ഷിക്കുകയാണ് ഈ ചടങ്ങ് നടത്തുന്നതിന്റെ വിശ്വാസം. ഭർത്താവിന്റെ വീട്ടിലാന് സാധാരണ ബലിക്കള നടത്തുക. പുളികുടി കഴിഞ്ഞ് ഏഴാം നാൾ ഭാര്യയെ ഭർത്താവും കൂട്ടരും തന്റെ വീട്ടിലേയ്ക്ക് ക്ഷണിച്ചു കൊണ്ടുവരും. ഉച്ചനേരത്ത് തുടങ്ങുന്ന ചടങ്ങുകൾ അടുത്ത ദിവസം പുലർച്ച വരെ നീളും.ഗന്ധർവ്വൻ,ഭൈരവൻ,ഭദ്രകാളി,കുട്ടിച്ചാത്തൻ,ചാമുണ്ഡി എന്നീ ദേവതകളുടെ കളം വരയ്ക്കുന്നു.തുടർന്ന് ,ബലിയർപ്പിക്കാനുള്ള പൂവൻകോഴി ,കോത്തിരി (തെങ്ങോലയുടെ മടലിൽ തുണി ചുറ്റിയ ചെറിയ പന്തം.)എന്നിവ കയ്യിലെടുത്ത ഒരു പുരുഷനും (കളത്തിൽ കമ്മൾ എന്ന് സ്ഥാനപ്പേര് )പിണിയാളും, കുടുംബാംഗങ്ങളോ മറ്റോ ആയ ഏതാനും കന്യകമാരും കളത്തിന് പ്രദക്ഷിണം വയ്ക്കുന്നു. തത്സമയം 

വലമിടേ ,വലമിടെന്റെ...ആകാശഗന്ധർവ്വാ...
വലമിടേ ,വലമിടെന്റെ ബലിക്കളം തന്നിലോ, ആ ആ ...

വലമിടേ ,വലമിടെന്റെ പൂമാലഗന്ധർവ്വാ ... 

വലമിടേ ,വലമിടെന്റെ ബലിക്കളം തന്നിലോ, ആ ആ ...
എന്നാരംഭിക്കുന്ന തോറ്റംപാട്ട് മുഖ്യ കാർമ്മികൻ പാടിക്കൊടുക്കുകയും,കൂടെയുള്ളവർ ഏറ്റുചൊല്ലുകയും ചെയ്യും. 
തുടർന്ന് കളംപൂജ തുടങ്ങിയ ചടങ്ങുകളാണ്.ഓരോന്നിനും പ്രത്യേകം തോറ്റങ്ങൾ ഉണ്ടാകും.ഒടുക്കം പൂവൻകോഴിയെ ബലിയർപ്പിക്കുന്നു.തുടർന്ന് ആവശ്യത്തിനും,സാമ്പത്തിക ശേഷിക്കും അനുസരിച്ച് ദേവതകളുടെ കെട്ടിയാട്ടങ്ങളുണ്ടാവും.പാണ സമുദായക്കാരുടെ ബലിക്കള അവസാനിക്കുന്നത് ഗുളികനെ കെട്ടിയാടുന്നതോടു കൂടിയാണ്. 

ഇന്ദ്രപുത്രിയായ ദേവകന്യയുടെ ജീവിതവുമായി ബന്ധപ്പെട്ട ഒരു ഐതിഹ്യമാണ് ഈ ആചാരത്തിന് പിന്നിൽ പ്രചരിക്കുന്നത്.

ഒരു ദിവസം അതിരാവിലെ ഉറക്കമുണർന്ന ദേവകന്യ, ദേഹശുദ്ധിവരുത്താനായി അടുത്തുള്ള മണിപൊയ്കയിലേയ്ക്ക് പോയി.മധുരിതമായ ശബ്ദത്തിൽ ആ പൊയ്കയിലെ ഗംഗയെ വിളിച്ചുണർത്തുന്ന സമയത്ത്, അവളുടെ അലൗകികമായ സൗന്ദര്യം ആ വഴി പോയ പഞ്ചമൂർത്തികളെ ആകർഷിച്ചു. തങ്ങൾക്ക് വസിക്കാൻ ഇതിലും യോജിച്ച മറ്റൊരിടമില്ല എന്നവർ മനസ്സിലാക്കി.

അടുത്ത നിമിഷം പഞ്ചമൂർത്തികൾ ഒരേസമയം അവളെ ആവേശിച്ചു. കുട്ടിച്ചാത്തൻ മുഖത്ത് കുടിയേറിയപ്പോൾ മാറിടമാണ് വിഷ്ണുമൂർത്തി തിരെഞ്ഞെടുത്തത്. ഉദരത്തിൽ ഭൈരവനും മുലയിലും മടിയിലും ചാമുണ്ഡിയും പ്രവേശിച്ചു.അവളുടെ ശരീരത്തിൽ പിന്നെ ഒരിടവും അവശേഷിക്കുന്നില്ലെന്ന് മനസ്സിലാക്കിയ ഭദ്രകാളി അടിതൊട്ട് മുടിയോളം നിറഞ്ഞ് കയറി. അതിശക്തരായ പഞ്ചമൂർത്തികളുടെ സാനിധ്യം ദേവകന്യയുടെ പിഞ്ചുശരീരത്തിന് താങ്ങാനാതെ അവളുടെ ഊണും ഉറക്കവും നഷ്ടപ്പെട്ടു. ബാധയുടെ സാന്നിധ്യം മൂലം അവൾ അനുദിനം മെലിഞ്ഞു.

മകളുടെ ദയനീയാവസ്ഥ ദേവേന്ദ്രന്റെ സ്വസ്ഥത കെടുത്തി. ജ്ഞാനദൃഷ്ടികൊണ്ട് ദുരവസ്ഥയുടെ കാരണം കണ്ടെത്തിയ ദേവേന്ദ്രൻ ബാധയെ ഒഴിപ്പിക്കാനുള്ള വഴികൾ സ്വീകരിച്ചു. പേരെടുത്ത മന്ത്രവാദികളെ വരുത്തി പലകുറി പ്രശ്നവിചാരണ നടത്തി.തന്ത്രിയോഗിമാരെയും പഴംപാണൻന്മാരെയും ഉത്തമ മധ്യമ അധമസ്ഥാനങ്ങളിൽ നിര്ത്തി പ്രശ്നവിചാരണ ചെയ്തിട്ടും ബാധകൾ തെല്ലനങ്ങുകപോലുമുണ്ടായില്ല. വിയർത്തൊലിച്ച പ്രശ്നകൻ ഒടുവിൽ മുന്നൂറ്റാൻ എന്ന സമുദായത്തിന്റെ സാധ്യത കണ്ടത്തി. മുന്നൂറ്റാനെ വരുത്തി, കോടിമുണ്ടും പൂവൻകോഴിയും കൊടുത്ത്, വരെച്ചെടുത്ത കളത്തിനു നടുക്കിരുത്തി ഉറയിച്ചു. ആ ഉറഞ്ഞുതുള്ളലിന്റെ ശക്തിയെ പ്രഷിരോധിക്കാനാവതെ, ദേവകന്യയുടെ ദേഹത്ത് നിന്ന് പുറത്തെത്തി മാപ്പിരന്ന പഞ്ചമൂർത്തികളെ അടുത്തുള്ള പാലമരത്തിൽ മുന്നൂറ്റാൻ തളച്ചു.

ഈ ഐതിഹ്യമനുസരിച്ച് ഗർഭിണികളുടെ ദേഹത്തുള്ള സർവ്വബാധകളെയും ബലിക്കളയനുഷ്ടിച്ച് പുറത്ത് ചാടിക്കാനാവുമെന്നാണ് വിശ്വാസം. കളംകെട്ടൽ, കളംപാടൽ, പിണിയാളുകളുടെ കളംവാഴൽ, വിവിധ തോറ്റങ്ങൾ, തിറകൾ എന്നിവ ബലിക്കളയുടെ ഭാഗമാണ്.


</doc>
<doc id="153508" url="https://ml.wikipedia.org/wiki?curid=153508" title="ഉച്ചാടനം">
ഉച്ചാടനം

ബാധയൊഴിപ്പിക്കുക എന്ന ലക്ഷ്യത്തോടെ നടത്തുന്ന മാന്ത്രികകർമ്മത്തെയാണ് ഉച്ചാടനം എന്ന് പറയുന്നത്. മറ്റുള്ള മനുഷ്യരെയോ ദേവതകളെയോ ജീവികളെയോ ഉപദ്രവിക്കുവാൻ കഴിയാത്ത സ്ഥാനത്തേക്ക്‌ നീക്കിനിർത്തുന്ന മാന്ത്രിക കർമ്മമാണ് ഇത് എന്നാണ് വിശ്വസിക്കപ്പെടുന്നത്.

മന്തവാദക്കളങ്ങൾ വരയ്ക്കുന്നത് ഈ ക്രീയയുടെ ഭാഗമാണ്. വീടിന്റെ വായൂകോണിൽ അതേ ഭാഗത്തേയ്ക്ക് തിരിഞ്ഞിരുന്നുകൊണ്ടാണ് ഈ മാന്ത്രികകർമ്മം ചെയ്യേണ്ടത് എന്നാണ് വിശ്വാസം. കറുത്തപക്ഷത്തിലെ പതിനാലോ അഷ്ടമിയോ ശനിയോ ആണ് ക്രീയ നടത്താനുള്ള യോജിച്ച സമയം. ആട്ടിൻ തോലിൽ വജ്രാസനത്തിൽ ഇരുന്നാണ് ഇത് ചെയ്യേണ്ടത്. പച്ച നിറമുള്ള പുഷ്പം കൊണ്ട് ദുർഗ്ഗയെ പൂജിക്കുകയാണ് ഉച്ചാടനകർമ്മത്തിന്റെ പ്രധാന ഭാഗം. ജപിക്കാൻ ഉപയോഗിക്കേണ്ടത് കുതിരയുടെ പല്ലുകൾ കൊണ്ടുള്ള മാലയാണ്. ഹോമിക്കേണ്ടത് കടുകെണ്ണയിൽ മാവിൻ ചമത മുക്കിയാണെന്നാണ് വിശ്വാസം.

ആരെ ഉദ്ദേശിച്ചാണോ മന്ത്രവാദം നടത്തിയത്, അയാൾക്ക് നാടും വീടും ഉപേക്ഷിച്ച് ഓടിപ്പോകേണ്ട അവസ്ഥയുണ്ടാകുമെന്ന് ഇതിൽ വിശ്വസിക്കുന്നവർ കരുതുന്നു.



</doc>
<doc id="153510" url="https://ml.wikipedia.org/wiki?curid=153510" title="അനുകൂലനം">
അനുകൂലനം

ജീവികളുടെ പരിസരവുമായുള്ള സമഞ്ജസമായ ഒത്തിണങ്ങലാണ് അനുകൂലനം. എല്ലാ ചുറ്റുപാടിലും അവിടത്തെ ജീവികൾ ശാരീരികഘടനയിലും പ്രവർത്തനത്തിലും അത്യന്തം പൊരുത്തപ്പെട്ടുപോകുന്നു. ജീവികളെന്ന നിലയ്ക്കുള്ള അവിടത്തെ വിജയത്തിന് ഈ അനുകൂലനം അനിവാര്യമാണ്. ഒരു ജീവിയെ സംബന്ധിക്കുന്ന എല്ലാ മണ്ഡലങ്ങളിലും അനുകൂലനം എന്ന പ്രതിഭാസം സ്പർശിക്കുന്നതുകൊണ്ട് ഈ പ്രശ്നം അതിസങ്കീർണമാണ്. ജീവിയും പരിസരഘടകങ്ങളുമായുള്ള പൊരുത്തവും അതിന്റെ ആന്തരികഘടകാവയവങ്ങളിൽ അന്യോന്യമുള്ള പൊരുത്തങ്ങളും ഈ അനുകൂലനത്തിൽപെടുന്നു.

ശരീരഘടകങ്ങളായ അവയവങ്ങൾ പരസ്പരം ബന്ധപ്പെട്ടു പ്രവർത്തിക്കുന്നതാണ് ആന്തരികമായ അനുകൂലനത്തിന്റെ അടിസ്ഥാനം. ഉദാഹരണമായി, ചലനമെന്ന പ്രക്രിയ പരിശോധിക്കാം. അസ്ഥിഭാഗങ്ങളും മാംസപേശികളും ബന്ധപ്പെട്ടു പ്രവർത്തിക്കുമ്പോഴാണ് വിരലുകൾ ചലിക്കുന്നതും കാലുകൾ നീങ്ങുന്നതും. കേൾവി, കാഴ്ച എന്നീ അനുഭൂതികൾക്ക്, ഇന്ദ്രിയഘടകങ്ങളും നാഡീഘടകങ്ങളും ചേർന്നുള്ള പ്രവർത്തനം അനിവാര്യമാണ്. സൂക്ഷ്മപരിശോധനയിൽ ഒരു ജീവിയുടെ ഓരോ പ്രത്യേക പ്രവർത്തനത്തിലും അനവധി അവയവങ്ങളും അവയുടെ ഘടകങ്ങളും പൊരുത്തത്തോടെ ബന്ധപ്പെട്ടുകിടക്കുന്നതായി കാണാം. ആന്തരികാവയവങ്ങളുടെ പ്രവർത്തനങ്ങൾ സമഞ്ജസമായി കൊണ്ടുപോകുന്നതിൽ നാഡീവ്യൂഹത്തിന് പ്രധാനമായ പങ്കുണ്ട്. പരിസരഘടകങ്ങൾക്ക് വിധേയമായ ഇന്ദ്രിയങ്ങളിലൂടെ പ്രേരണകളുൾക്കൊണ്ട് ആന്തരികാവയവങ്ങൾ പ്രവർത്തിക്കുമ്പോൾ ജീവിക്ക് ബാഹ്യലോകവുമായി പൊരുത്തപ്പെടാൻ കഴിയുന്നു. ഒരു പ്രത്യേക പ്രവർത്തനത്തെ ലാക്കാക്കിയുള്ള ശരീരഘടന പരിശോധിച്ചാൽ അതിസൂക്ഷ്മങ്ങളായ അംശങ്ങളിൽപോലും ദൃശ്യമാകുന്ന യാന്ത്രികരൂപത്തിലുള്ള അനുയോജ്യത അത്ഭുതം ഉളവാക്കുന്നതാണ്. കൊതുകിന്റെ അതിലോലവും സങ്കീർണവുമായ വായ്ഘടകങ്ങൾ രക്തം വലിച്ചെടുക്കുന്നതിന് അനുയോജ്യമായിരിക്കുന്നു. അതിന്റെ ഭാഗങ്ങൾ പരസ്പരപൂരകങ്ങളായ അനേകം ഉപഭാഗങ്ങളെ ഉൾക്കൊണ്ട് പ്രവർത്തിക്കുന്നു. പരസ്പരബന്ധത്തോടും ആശ്രയത്തോടുമുള്ള അവയവങ്ങളുടെ ഇത്തരം പ്രവർത്തനങ്ങളാണ് ആന്തരികമായ അനുകൂലനം ഉണ്ടാക്കുന്നത്.

ബാഹ്യലോകവുമായുണ്ടാകുന്ന അനുകൂലനം എല്ലാ ജീവജാലങ്ങളിലും ദൃശ്യമാണ്. വൈവിധ്യമാർന്ന പരിസരങ്ങൾ അവയ്ക്കു പൂർണമായി ഇണങ്ങിയതരം ജീവികളെ ഉൾക്കൊള്ളുന്നു. ജലത്തിലും കരയിലും വൃക്ഷത്തിലും ഭൂമിക്കടിയിലും പരശരീരത്തിലും മരുഭൂമിയിലും കഴിയുന്ന ജീവികൾ അതതു പരിസരങ്ങളോട് അങ്ങേയറ്റം അനുയോജ്യമായ ശരീരഘടനയും പ്രവർത്തനരീതികളും ഉള്ളവയാണ്. ഈ വസ്തുത നിരീക്ഷണത്തിലൂടെ മനസ്സിലാക്കിയിട്ടാണ്, പ്രസിദ്ധ പുരാജീവിഗവേഷകനായ ഓസ്ബോൺ ഒരു ജീവശാസ്ത്രനിയമമായി "അനുകൂലക വികിരണം" (adaptive radiation) എന്ന തത്ത്വം ആവിഷ്കരിച്ചത്. ബഹുമുഖങ്ങളായ പരിതഃസ്ഥിതികളുള്ള ഒരു വിസ്തൃത ഭൂഖണ്ഡത്തിൽ, ജീവികളെ നാനാഭാഗത്തേക്കുമുള്ള യോജ്യതാപരമായ ഒരു വികിരണത്തിന്, അതായത് അവയ്ക്കു സഹജമായ അനുയോജ്യതയ്ക്ക് വിധേയമാക്കുന്നു. ഒരു സാമാന്യ പ്രകൃതിയിൽനിന്നും കാലക്രമേണ പലതായി തിരിഞ്ഞ് ആ ഭൂഖണ്ഡം പ്രദാനം ചെയ്യുന്ന ഏതൊരു വ്യത്യസ്തപരിസരത്തിലും ഒത്തിണങ്ങിക്കഴിയാനുള്ള വിധം അവ രൂപം പ്രാപിക്കുന്നു. ഇതേ കാരണംകൊണ്ടു തന്നെയാണ് "അഭികേന്ദ്രസരണപരിണാമം" (conver-gent evolution) എന്ന മറ്റൊരു പ്രതിഭാസവും ജീവികളിൽ കാണുന്നത്. വിഭിന്ന വർഗങ്ങളിൽപെട്ട ജീവികൾ ഒരേ പരിതഃസ്ഥിതിയിൽ ഒരേ ജീവിതസമ്പ്രദായം കൈക്കൊള്ളുകയാണെങ്കിൽ സമാനമായ ശരീരഘടനയും പ്രവൃത്തിവിശേഷങ്ങളും കാണിക്കുന്നു. മത്സ്യവും തിമിംഗിലവും അനേക ലക്ഷം വർഷങ്ങൾക്കുമുമ്പു ജീവിച്ചിരുന്ന "ഇക്തിയോസോറും" (Ichthyosaur) ആകൃതിയിലും പ്രകൃതിയിലും സാദൃശ്യങ്ങൾ കാണിക്കുന്നവയാണ്. ഇവയ്ക്കു പൊതുവായുള്ള ജലജീവിതമാണ് ഇതിന് കാരണം. നിലം തുരക്കുന്ന വിട്ടിലിനെയും (Gryllotalpa), സസ്തനിയായ "മോളി"നെയും (Mole) ശ്രദ്ധിക്കുക. കൂർത്ത ശിരോഭാഗവും പ്രവർത്തനശേഷി കുറഞ്ഞ ശുഷ്കിച്ച കണ്ണുകളും മണ്ണിളക്കാൻ പര്യാപ്തമായ മുൻകാലുകളും അവയിൽ പൊതുവായി കാണുന്നു.

അനുകൂലനത്തെക്കുറിച്ചുള്ള പരിഗണനയിൽ അനുകരണം (mimicry), സംരക്ഷണനിറങ്ങൾ (protective colouration), പരോപജീവികളുടെ സവിശേഷതകൾ, പ്രാണികളിലെ സാമൂഹ്യജീവിതം എന്നിവ പ്രത്യേക പരാമർശം അർഹിക്കുന്നു. ഉറുമ്പിനത്തിൽപ്പെടുന്ന നീറിന്റെ (Oecophylla) കോളനികൾക്ക് സമീപം കഴിയുന്ന ഒരിനം എട്ടുകാലി (Myrmarachna) നിറത്തിലും വലിപ്പത്തിലും നീറിനോടു വളരെ സാമ്യമുള്ളവയാണ്. വിഷമില്ലാത്ത ഹെറ്റരോഡോൺ (Heterodon) എന്നയിനം പാമ്പ് മൂർഖനെപ്പോലെ പത്തി വിടർത്തുകയും ചീറ്റുകയും ചെയ്യുന്നു. പക്ഷികൾ ഭക്ഷിക്കാത്ത "മോണാർക്ക്" (Monarch) ശലഭങ്ങളോട് വർണസംവിധാനത്തിൽ (colour pattern) ഏതാണ്ട് തുല്യത പൂലർത്തിക്കൊണ്ട് അതേ പരിസരത്തിൽ "വൈസ്റോയി" (viceroy) ശലഭങ്ങളും കഴിയുന്നു. പല വണ്ടുകളും സ്പർശനമാത്രയിൽ കമ്പിച്ചു നിലം പതിച്ച് ചത്തതുപോലെ കിടക്കുന്നു. ശത്രുക്കളിൽനിന്നു രക്ഷനേടുന്നതിന് പ്രകൃതിയിൽ കാണുന്ന അനുകരണമാർഗങ്ങളാണ് ഇവയെല്ലാം.

അനുകൂലനം ജീവിതത്തിൽ എത്രമാത്രം സ്വാധീനം ചെലുത്തുന്നുവെന്ന് പരോപജീവിയായ ഫാഷ്യോള ഹെപ്പാറ്റിക്ക(Fasciola hepatica)യുടെ ശരീരഘടനയും ജീവിതചക്രവും പരിശോധിച്ചാൽ മനസ്സിലാവുന്നതാണ്. ഇവയുടെ വാസം ചെമ്മരിയാടിന്റെ പിത്തവാഹിനിയിലാണ്. ഇലപോലെ പരന്ന ശരീരം, അള്ളിപ്പിടിക്കാൻ പുറംതൊലിയിൽ കൊച്ചു മുള്ളുകൾ, രണ്ടു ചൂഷകാംഗങ്ങൾ (suckers), ആഹാരം വലിച്ചെടുക്കാൻ പറ്റിയ ആമാശയഘടന എന്നിവ ഇതിന്റെ പ്രത്യേകതകളാണ്. ആവശ്യമില്ലാത്ത അവയവങ്ങൾക്കെല്ലാം ക്ഷയിക്കൽ സംഭവിച്ചിരിക്കുന്നു. പ്രത്യുത്പാദനാവയവങ്ങൾ മാത്രം വൈപുല്യമാർന്നതാണ്. നിത്യജീവിതത്തിലെ പ്രശ്നങ്ങളായ ആഹാരസമ്പാദനം, താമസസൌകര്യം, ശത്രുക്കളിൽനിന്നുമുള്ള സംരക്ഷണം എന്നിവ ഒരു പരോപജീവിക്ക് നിസ്സാരങ്ങളാണെങ്കിലും പിൻതലമുറയെ വിജയകരമായി മറ്റൊരു പരപോഷിയിൽ എത്തിക്കുകയെന്നത് കടുത്ത പ്രശ്നം തന്നെയാണ്. ദുർഘടമായ ഈ പാത തരണം ചെയ്യാൻ പര്യാപ്തമായ വിധത്തിൽ സങ്കീർണമാണ് പ്രത്യുത്പാദനാവയവങ്ങൾ. അത്യധികം അണ്ഡങ്ങൾ ഉത്പാദിപ്പിച്ച് സംഭരണം ചെയ്തശേഷം ജീവിതദശകൾ ആരംഭിക്കുകയും മധ്യസ്ഥനായ മറ്റൊരു പരപോഷിയിൽ ഇതിന്റെ കുറെ ഭാഗം നിർവഹിക്കുകയും ചെയ്തിട്ട് വീണ്ടും നിശ്ചിത പരപോഷിയിൽ എത്താനുതകുന്നവിധം ജീവിതചക്രത്തിന്റെ അന്ത്യഭാഗം രൂപവത്കൃതമാകുകയും ചെയ്യുന്ന ഇവയുടേത് സവിശേഷമായ അനുകൂലനംതന്നെ. ഒട്ടകത്തിന്റെ ശരീരഘടന മരുഭൂമിയുടെ സാഹചര്യങ്ങൾക്ക് ഇണങ്ങിയതാണ്. ജലം അസുലഭമായിരിക്കേ അത് കിട്ടുമ്പോൾ സംഭരിക്കാനും അല്പാല്പമായി ഉപയോഗിച്ച് കുറെ ദിവസങ്ങൾ ജലപാനമില്ലാതെതന്നെ കഴിയാനും അതിനു സാധിക്കുന്നു. മാത്രമല്ല, താഴുന്ന മണലിൽ പുതഞ്ഞുപോകാത്ത പാദങ്ങളും അത്യുഷ്ണത്തിൽ നിന്നും കണ്ണ്, മൂക്ക്, ചെവി തുടങ്ങിയ ഇന്ദ്രിയങ്ങളെ രക്ഷിക്കാൻ പാകത്തിൽ ഉയർത്തിപ്പിടിച്ച തലയും ഒട്ടകം മരുഭൂമിയോട് എത്ര വളരെ ഇണങ്ങിയതാണ് എന്നു കാണിക്കുന്നു.

വ്യവസായമേഖലകളിലുള്ള ചില നിശാശലഭങ്ങൾ (moths) ഇരുണ്ടതും മങ്ങിയതുമായ നിറങ്ങളിൽ കാണപ്പെടുന്നു. പ്രസ്തുത പ്രദേശങ്ങൾ വ്യവസായമേഖലകളാകുന്നതിനുമുമ്പേ നിറംമങ്ങിയ ഇനങ്ങൾ ഉണ്ടായിരുന്നു. പക്ഷേ, വ്യവസായശാലകളിലെ നിരന്തരമായ പുകപടലം കൊണ്ട് പരിസരം ഇരുണ്ടുപോയപ്പോൾ ഇരുണ്ട നിറമുള്ളവ ക്രമേണ കൂടിവരികയും ഏതാണ്ട് 80 ശ.മാ. വരെ ആകുകയും ചെയ്തിട്ടുണ്ടെന്ന് പഠനങ്ങൾ കാണിക്കുന്നു. ഇതു പ്രകൃതിയുടെ തിരഞ്ഞെടുപ്പിന്റെ ഫലമായുണ്ടാകുന്ന വ്യതിയാനമാണെന്ന് ഡോ. കെറ്റിൽവെല്ലിന്റെയും മറ്റും ഗവേഷണങ്ങൾ തെളിയിച്ചിട്ടുണ്ട്. അനുകൂലനം എങ്ങനെ വന്നുചേരുന്നുവെന്നതിന് ഈ പഠനം നല്ലൊരുദാഹരണമാണ്. ഒരു സ്പീഷീസുതന്നെ രണ്ടോ അതിൽ കൂടുതലോ രൂപഭേദങ്ങളോടുകൂടി ഒരു നിശ്ചിതാനുപാതത്തിൽ ഒരേ സ്ഥലത്ത് തന്നെ കഴിഞ്ഞുകൂടുന്നതിന് ചില ശലഭങ്ങളും (Papilio) ഒച്ചുകളും (Snails) മറ്റും ഉദാഹരണങ്ങളാണ്. സന്തുലിത ബഹുരൂപത (balanced polymorphism) എന്നാണിതിനു പേര്. സ്പീഷീസിന്റെ വിജയത്തിന് ഈ പ്രതിഭാസം പ്രയോജനകരമാണ്.

അനുകൂലനത്തെ പൊതുവിലുള്ളതെന്നും സവിശേഷമായതെന്നും രണ്ടായി തിരിക്കാം. ജലജീവികൾക്ക് നീന്താനും ശ്വാസോച്ഛ്വാസം ചെയ്യാനും മുങ്ങാനും പൊങ്ങാനും സഹായകമായ ഒരു പൊതു ഘടനയുണ്ട്. അതുപോലെ ധാരാളമായ രോമപ്രകൃതി, വെള്ളനിറം എന്നിവ ഹിമാവൃതമായ ധ്രുവം|ധ്രുവ]] (polar) പ്രദേശങ്ങളിലെ ജീവികളുടെ പൊതുസ്വഭാവമാണ്.

ഒരു പ്രത്യേക ജീവിതരീതിക്കുവേണ്ടിയുള്ള സവിശേഷമായ അനുയോജ്യത ചില ജീവികളിൽ പ്രകടമാണ്. മാംസഭുക്കുകളുടെ ദന്തഘടന, തേനീച്ചകളുടെ സാമൂഹിക ജീവിതത്തിനനുസരണമായ പ്രത്യേക ഘടനകൾ എന്നിവ സവിശേഷമായ അനുകൂലനത്തിന് ഉദാഹരണങ്ങളാണ്. ഇത്രമാത്രം സങ്കുചിതമായ അനുകൂലനം പലപ്പോഴും സ്പീഷീസിന്റെ വർഗനാശത്തിന് ഇടയാക്കിയിട്ടുള്ളതിന് തെളിവുകളുണ്ട്.

അനുകൂലനം എങ്ങനെ വന്നുചേരുന്നു എന്നത് ശരിയായി അറിയപ്പെട്ടിട്ടില്ലെങ്കിലും, സഹജമായ പരിണാമപ്രക്രിയയുടെ കാതലായ ഭാഗമാണ് അതെന്നത് സ്പഷ്ടമാണ്. ജീവി-അതിന്റെ പ്രവർത്തനം - പരിസരം എന്നിവ ഒരു കോംപ്ളക്സാണ്. ജീവി സ്വപ്രവർത്തനത്തിലൂടെ പരിസരവുമായി യോജിക്കുന്നുവെന്നും അതല്ല പരിസരഘടകങ്ങൾ ജീവിയെ തദനുയോജ്യമായ തരത്തിൽ രൂപപ്പെടുത്തിയെടുക്കുന്നുവെന്നും രണ്ടു വീക്ഷണങ്ങൾ മുൻകാലങ്ങളിൽ ഉണ്ടായിരുന്നു. എന്നാൽ അനുകൂലനം കൈവരുത്തുന്നതിൽ രണ്ടും തുല്യമായ ഘടകങ്ങളാണെന്നാണ് ഇന്നത്തെ ചിന്താഗതി. പാരമ്പര്യത്തിന് അടിസ്ഥാനമായ ജീനുകൾ ഒരളവുവരെ പരിസരഘടകങ്ങളാൽ പ്രേരിതമായി പ്രവർത്തിക്കുന്നുവെന്ന് വാഡിങ്ടൺ (Waddington) പ്രഭൃതികളുടെ പരീക്ഷണങ്ങൾ തെളിയിക്കുന്നു. പരിണാമവാദികളായ സിംപ്സൺ തുടങ്ങിയവരും ഈ അഭിപ്രായത്തോടു യോജിക്കുന്നു. ജീനുകൾ ഉത്പരിവർത്തന(mutation) വിധേയമാണ്. അനിശ്ചിതവും യാദൃച്ഛികവുമായ ഉത്പരിവർത്തനങ്ങളാണ് പാരമ്പര്യ പ്രക്രിയയിൽ വ്യതിയാനങ്ങളുണ്ടാക്കുന്നതിന്റെ മുഖ്യ കാരണം. ഈ വ്യതിയാനങ്ങളെ പരിസരവുമായി ഇണക്കിയെടുക്കുന്നത് പ്രകൃതിനിർധാരണത്തിലൂടെയാണ്. അനുസ്യൂതമായി നടന്നുകൊണ്ടിരിക്കുന്ന ഈ പ്രക്രിയ അനുക്രമമായി അനുകൂലനത്തെ പുഷ്ടിപ്പെടുത്തുന്നു. പരിസരഘടകങ്ങൾ നിലവിലുള്ള ജീവികൾക്ക് എപ്പോഴെങ്കിലും ദോഷമായി വരുമ്പോൾ (കൊതുകിനെ നശിപ്പിക്കുവാൻ ഡി.ഡി.റ്റി. ഉപയോഗിക്കുന്നത് ഈ ജീവിയെ സംബന്ധിച്ചിടത്തോളം പരിസരത്തിലെ വലിയ ഒരു പൊരുത്തക്കേടാണ്.) അവയ്ക്ക് വൻതോതിൽ നാശം സംഭവിക്കുമെങ്കിലും ക്രമേണ അവ വീണ്ടും പ്രകൃതിയോടിണങ്ങിവരുന്നതായി കാണുന്നുണ്ട്. ഡി.ഡി.റ്റിയെ അതിജീവിച്ചുകൊണ്ട് വീണ്ടും കൊതുകുകൾ സമൃദ്ധമാകാൻ തുടങ്ങിയിട്ടുള്ളത് പ്രകൃതി അനുകൂലമായ ഉത്പരിവർത്തനങ്ങളെ പ്രോത്സാഹിപ്പിക്കുന്നതുകൊണ്ടാണ്. 




</doc>
<doc id="153516" url="https://ml.wikipedia.org/wiki?curid=153516" title="ഒലിവെണ്ണ">
ഒലിവെണ്ണ

ഒലിവിൽ നിന്ന് വേർതിരിച്ചെടുക്കുന്ന എണ്ണയാണ് ഒലിവെണ്ണ. പാചകത്തിനും സൗന്ദര്യവർദ്ധക വസ്തുവായും മരുന്നുകളിലും സോപ്പുകളിലും പരമ്പരാഗത വിളക്കുകളിലെ ഇന്ധനമായും ഒലിവെണ്ണ ഉപയോഗിക്കുന്നു. ലോകത്തിലെല്ലായിടത്തും ഇതു ഉപയോഗിക്കുന്നുണ്ടെങ്കിലും പ്രത്യേകിച്ചും മെഡിറ്ററേനിയൻ പ്രദേശങ്ങളിലുള്ളവരാണ് വ്യാപകമായി ഉപയോഗിക്കുന്നത്. മധ്യധരണയാഴി പ്രദേശമാണ് ഒലിവ് മരങ്ങളുടെ ജന്മദേശം ബി.സി എട്ടാം നൂറ്റാണ്ടിന്റെ ആദ്യത്തിൽ തന്നെ നിയോലിതിക് ജനങ്ങൾ കാട്ടു ഒലിവുകൾ ശേഖരിച്ചിരുന്നു. ആധുനിക തുർക്കിയിലെ ഏഷ്യാമൈനറിലാണ് കാട്ടു ഒലിവുകളുടെ ഉറവിടം.

ഒലീവ് എണ്ണ പ്രധാനമായും ഉദ്പാദിപ്പിക്കുന്നതും ഉപയോഗിക്കുന്നതുമായ രാജ്യങ്ങൾ താഴെപ്പറയുന്നവായാണ്. 



</doc>
<doc id="153518" url="https://ml.wikipedia.org/wiki?curid=153518" title="ചങ്ങനാശ്ശേരി ബോട്ടുജെട്ടി">
ചങ്ങനാശ്ശേരി ബോട്ടുജെട്ടി

കേരളത്തിലെ കോട്ടയം ജില്ലയിലെ ബോട്ടുജെട്ടികളിൽ ഒന്നാണ് ചങ്ങനാശ്ശേരി ബോട്ടുജെട്ടി. കേരളാ ജലഗതാഗതത്തിന്റെ മൂന്നു മേഖലാ ആസ്ഥാനമന്ദിരങ്ങളിൽ ഒന്ന് ഇവിടെയാണ് സ്ഥിതിചെയ്യുന്നത്. കേരള ടൂറിസം പ്രമോഷൻ കൗൺസിലിന്റെ കീഴിലാണ് ചങ്ങനാശ്ശേരിയിലെ ബോട്ടുജെട്ടി. മുമ്പ് നിരവധി ബോട്ടുകൾ സർവ്വീസ് നടത്തിയിരുന്ന സ്ഥാനത്ത് ഇന്നിവിടെ വളരെ കുറച്ചു ബോട്ടുകൾ മാത്രമാണുളളത്. ആലപ്പുഴ - ചങ്ങനാശ്ശേരി റോഡിന്റെ നിർമ്മാണം പൂർത്തിയായതും, അതിലെ പ്രധാന മൂന്നു പാലങ്ങളുടെ പൂർത്തീകരണവും ഇവിടുത്തെ ബോട്ട് സർവ്വീസുകളെ കാര്യമായി ബാധിച്ചു. കരമാർഗ്ഗത്തിലൂടെയുള്ള മെച്ചപ്പെട്ട യാത്രാസൗകര്യങ്ങളും ഒരു പരിധി വരെ കാരണമാണ്.

കേരളത്തിലെ പുരാതന ബോട്ട്ജെട്ടികളിലൊന്നാണ് ചങ്ങനാശ്ശേരി ബോട്ടുജെട്ടി. 150 വർഷങ്ങൾക്ക് മുൻപ് തിരുവിതാംകൂർ മഹാരാജാവായിരുന്ന അവിട്ടം തിരുനാൾ ബാലരാമവർമ്മയുടെ കാലത്താണ് വള്ളകടവ് എന്ന് മുൻപ് അറിയപ്പെട്ടിരുന്ന ബോട്ടുജെട്ടി പൊതുജനങ്ങൾക്കായി തുറന്നുകൊടുത്തത്. ചങ്ങനാശ്ശേരിയുടെ പ്രധാന ചരക്കുവ്യാപാര കേന്ദ്രമായിരുന്ന പണ്ടകശ്ശാലയും ബോട്ടുജെട്ടിയും സമീപ പ്രദേശങ്ങളായ ആലപ്പുഴ, തകഴി, വെളിയനാട്, മാവേലിക്കര, കായംകുളം, ചേർത്തല, വൈക്കം, എറണാകുളം മേഖലകളിലേക്ക് ജലമാർഗ്ഗം ചരക്കുകൾ എത്തിക്കുന്നതിനായി മുൻപന്തിയിലുണ്ടായിരുന്നു. പണ്ടകശ്ശാലയുടെ തിരക്കിൽ നിന്നും മാറി സ്ഥാപിച്ച ബോട്ടുജെട്ടി പട്ടണത്തോട് ചേർന്ന് മത്സ്യമാർക്കറ്റിനരുകിലായി നിലകൊള്ളുന്നു. നിരവധി ബോട്ടുകൾക്ക് ഒരേ സമയം പാർക്ക് ചെയ്യാവുന്ന വിശാലമായ ബോട്ടുജെട്ടിയാണിവിടുത്തേത്. ജെട്ടിയുടെ നാലുവശങ്ങളിലും ബോട്ട് അടുക്കുവാനുള്ള സൗകര്യമേർപ്പടുത്തിയുന്നു.


</doc>
<doc id="153530" url="https://ml.wikipedia.org/wiki?curid=153530" title="ജെസീക്ക ലാൽ കൊലക്കേസ്">
ജെസീക്ക ലാൽ കൊലക്കേസ്

ജെസീക്ക ലാൽ എന്ന മോഡൽ ന്യൂഡൽഹിയിലെ ഒരു ബാറിൽ വച്ചു 1999 ഏപ്രിൽ 29ന് വെടിയേറ്റു മരിച്ചതാണ് ഈ കേസിനാസ്പദമായ സംഭവം.ആ സമയത്ത് ബാറിൽ സമൂഹത്തിലെ ഉന്നതർ പങ്കെടുത്ത ഒരു പാർട്ടി നടന്നു കൊണ്ടിരിക്കുകയായിരുന്നു.സംഭവത്തിന്റെ ദൃക്സാക്ഷി വിവരണ പ്രകാരം ബാർമെയ്ഡായി ജോലി ചെയ്തുകൊണ്ടിരിക്കുകയായിരുന്ന ജെസീക്കയ്ക്കു നേരെ സിദ്ധാർഥ് വസിഷ്ട് എന്ന വ്യക്തി നിറയൊഴിക്കുകയായിരുന്നു. മനു ശർമ്മ എന്നും പേരുള്ള സിദ്ധാർഥ് ഹരിയാനയിലുള്ള ഒരു സമ്പന്ന കോൺഗ്രസ് രാഷ്ട്രീയ നേതാവായ വിനോദ് ശർമ്മയുടെ മകനാണ്.

എന്നാൽ പിന്നീട് കീഴ് ക്കോടതിയിൽ നടന്ന വിചാരണയുടെ ഫലമായി 2006 ഫെബ്രുവരി 21ന് മനു ശർമ്മയും കൂട്ടു പ്രതികളും കുറ്റവിമുക്തരാക്കപ്പെട്ടു.

ഇതിനെതിരെ മാധ്യമങ്ങളും പൊതുജനങ്ങളും പ്രതിഷേധങ്ങൾ ഉയർത്തിയതിനെ തുടർന്ന് പ്രോസിക്ക്യൂഷൻ ഹൈക്കോടതിയിൽ അപ്പീൽ കൊടുത്തു.തുടർന്ന് ഹൈക്കോടതിയിൽ നടന്ന അതിവേഗ വിചാരണയിൽ കീഴ് ക്കോടതി വിധി തെറ്റാണെന്നും മനു ശർമ്മയും കൂട്ടുപ്രതികളും കുറ്റക്കാരാണെന്നും തെളിഞ്ഞു.മനു ശർമ്മയ്ക്ക് കോടതി ജീവപര്യന്തം ശിക്ഷ വിധിച്ചു.



















ഈ കേസിനെ അവലംബിച്ച് നോ വൺ കില്ല്ഡ് ജെസീക്ക എന്ന പേരിൽ ഒരു ഹിന്ദി ചലചിത്രം പുറത്തിറങ്ങി ഈ ചിത്രം പുറത്തിറങ്ങിയത് ജനുവരി 7, 2011 നാണ്. ഇന്ത്യയിലെ മാദ്ധ്യമപ്രവർത്തനത്തിന്റെ സമൂഹത്തിലുള്ള പ്രഭാവം ഈ ചിത്രം കാണിക്കുന്നുണ്ട്.


</doc>
<doc id="153536" url="https://ml.wikipedia.org/wiki?curid=153536" title="കുമ്മാട്ടി (ചലച്ചിത്രം)">
കുമ്മാട്ടി (ചലച്ചിത്രം)

കുട്ടികളെ കേന്ദ്ര കഥാപാത്രമാക്കിക്കൊണ്ട് അരവിന്ദൻ സംവിധാനം ചെയ്ത മലയാള സിനിമയാണ് കുമ്മാട്ടു. കാവാലം നാരായണപ്പണിക്കരാണ് കുമ്മാട്ടിയുടെ കഥയും ഗാനങ്ങളും ഒരുക്കിയിരിക്കുന്നത്. 
കെ. രവീന്ദ്രനാഥൻ നായരാണ് നിർമ്മാതാവ്. കുട്ടികളുടെ മികച്ച ചിത്രത്തിനുള്ള കേരള സർക്കാരിന്റെ അവാർഡ് 1979-ൽ ഈ ചിത്രത്തിന് ലഭിച്ചു.

ചിണ്ടൻ എന്ന കുട്ടിയുടെ മനസ്സിലൂടെയാണ് വികസിക്കുന്നത്. നാടോടി സിനിമയെന്നും കുട്ടികൾക്കുള്ള സിനിമയെന്നും കുമ്മാട്ടിയെ വിശേഷിപ്പിക്കാം. കുമ്മാട്ടി ഒരു ദ്വന്ദ വ്യക്തിത്വമാണ്. വസന്തം പോലെ വർഷത്തിലൊരിക്കൽ കുമ്മാട്ടി വരുന്നു.
“മാനത്തെ മച്ചോളം തലയെടുത്ത്...
പാതാള കുഴിയോളം പാദം നട്ട്...
മാല ചേല കൂറ കെട്ടിയ കുമ്മാട്ടി...”
കുമ്മാട്ടിയോടൊപ്പം പാട്ടു പാടി കളിക്കുന്ന കുട്ടികളെ മന്ത്രം ചൊല്ലി, കുമ്മാട്ടി മൃഗങ്ങളാക്കി മാറ്റുന്നു.
ആരമ്പത്തീരമ്പത്തൂരമ്പം-
ആലേലുല ചേലുല പാലുല
കിഴക്ക് നേരെ -മലക്കുമേലെ
പഴുക്ക പാക്കിന്റെ പഴുപ്പും കൊഴുപ്പും മുഴുപ്പും ഉള്ള സൂര്യനെക്കുറിച്ചും കുമ്മാട്ടിപാടുന്നുണ്ട്.
കളിക്കു ശേഷം തിരികെ മനുഷ്യരൂപത്തിലേക്ക്. കുമ്മാട്ടി പട്ടിയാക്കി മാറ്റിയ ചിണ്ടൻ, മറ്റു നായ്ക്കളുടെ കൂടെ പെട്ടുപോയതിനാൽ തിരികെ മനുഷ്യരൂപത്തിലാവുന്നില്ല. കുമ്മാട്ടി പോയ്ക്കഴിഞ്ഞു... വഴിതെറ്റിയ ചിണ്ടൻ (ഇപ്പോഴവൻ നായയാണ്.) നഗരത്തിലെത്തുകയും ഒരു വീട്ടിൽ ചങ്ങലയിലാവുകയും ചെയ്യുന്നു. നാടൻ പട്ടിയായതിനാൽ ആ വീട്ടുകാർ അഴിച്ച് വിട്ടപ്പോൾ അവൻ നേരെ ഗ്രാമത്തിലേക്ക് ഓടിവരുന്നു. അവന്റെ അമ്മയ്ക്കും തത്തയ്ക്കും ഒക്കെ ചിണ്ടനെ തിരിച്ചറിയാനാവുന്നുണ്ട്. നായ രൂപത്തിൽ വന്ന മകനെ വാരിപ്പുണരുന്ന അമ്മ- അനിയത്തിക്കൊപ്പം പ്ലേറ്റിൽ കഞ്ഞി വിളമ്പിവെച്ച് അവനെ ഊട്ടുന്നുമുണ്ട്. മകന്റെ രൂപം തിരിച്ച് കിട്ടാനായി നേർച്ചകളും പൂജകളും ചെയ്യുകയാണവർ പിന്നീട്. പക്ഷേ നായ ജീവിതം ചിണ്ടൻ തുടരുകയാണ്. ഊഷരമായ കാലത്തിനു ശേഷം ഋതുക്കൾ മാറിവരുന്നു. തകർത്ത് പെയ്യുന്ന മഴക്ക് ശേഷം പച്ചപ്പ് പരന്ന ഗ്രാമം. ഏതോ ശബ്ദം കേട്ട് ,ഇറയത്ത് കിടക്കുന്ന ചിണ്ടൻ ചെവി കൂർപ്പിച്ച് പിടിക്കുന്നു.അവന് ഒരു ശബ്ദമേ കേൾക്കേണ്ടതുള്ളു... “ആരമ്പത്തീരമ്പത്തൂരമ്പത്ത്...”.അതാ കുന്നിറങ്ങി വരുന്ന കുമ്മാട്ടിയുടെ ശബ്ദം...ചിണ്ടൻ പുൽ‌പ്പരപ്പുകളിലൂടെ ശബ്ദം കേട്ട സ്ഥലത്തേക്ക് കുതിച്ചോടുകയാണ്. കുമ്മാട്ടി അവനെ കണ്ടു. സങ്കടം വിങ്ങുന്ന ശബ്ദത്തോടെ കുമ്മാട്ടി “ചിണ്ടാ..ചിണ്ടാ എന്റെ മോനേ ..”എന്ന് ഉറക്കെ വിളിച്ചു. ഓടിഅടുത്ത ചിണ്ടനെ കുറ്റബോധത്തോടെ മാറോടടുക്കിപ്പിടിക്കുന്നു കുമ്മാട്ടി. ചിണ്ടന് സ്വന്തം രൂപം തിരിച്ച് കിട്ടി.പുരുഷാരമത്രയും ഈ അത്ഭുതം കേട്ട് അവിടേക്ക് ഓടിക്കൂടി.
ചിണ്ടൻ തന്റെ വീട്ടിൽ തിരിച്ചെത്തി.കൂട്ടിൽ ചിലക്കുന്ന തത്ത...ചങ്ങലയിൽ കിടന്ന ഓർമയാൽ ചിണ്ടൻ തത്തയെ കൂട്ടിൽ നിന്നും പുറത്തെടുത്ത് ആകാശത്തേക്ക് പറത്തി വിടുന്നു. വിശാലമായ മാനത്ത് ഒഴുകിപ്പറക്കുന്ന പക്ഷികളുടെ ദീർഘമായ ഒരു ഷോട്ടിൽ “കുമ്മാട്ടി” എന്ന സിനിമ അവസാനിക്കുന്നു.

കണ്ണൂർ ജില്ലയിലെ ചീമേനിയിലാണ് ഈ ചിത്രം ചിത്രീകരിച്ചത്.

1979 ലെ ഏറ്റവും നല്ല കുട്ടികളുടെ സിനിമയ്കുള്ള കേരള സർക്കാരിന്റെ പുരസ്കാരം നേടി



</doc>
<doc id="153543" url="https://ml.wikipedia.org/wiki?curid=153543" title="പി. ദേവദാസ്">
പി. ദേവദാസ്

പി. ദേവദാസ് (1938-1993) പ്രശസ്തനായ കേരളീയ ശബ്ദലേഖകൻ.മൂന്നുതവണ ശബ്ദലേഖനത്തിനുള്ള ദേശീയപുരസ്ക്കാരം നേടിയിട്ടുണ്ട്. പ്രശസ്ത സംവിധായകരായ അടൂർ ഗോപാലകൃഷ്ണൻ,ജി. അരവിന്ദൻ മുതലായവരോടോപ്പം നിരവധി സിനിമകളിൽ പി. ദേവദാസ് പ്രവർത്തിച്ചിട്ടുണ്ട്.

1962-ബാച്ചിൽ പൂനാ ഫിലിം ഇൻസ്റ്റിറ്റ്യൂട്ടിൽ നിന്ന് ശബ്ദലേഖനത്തിൽ ബിരുദം നേടി. ചിത്രലേഖയിൽ ശബ്ദലേഖകനായും പൂനാ ഫിലിം ഇൻസ്റ്റിറ്റ്യൂട്ടിൽ അദ്ധ്യാപകനായും ജോലിചെയ്തിരുന്നു.പിന്നീട് ചിത്രാഞ്ജലി സ്റ്റുഡിയോ സ്ഥാപിതമായതോടെ അവിടെ ശബ്ദലേഖകനായി.



</doc>
<doc id="153544" url="https://ml.wikipedia.org/wiki?curid=153544" title="കുമ്മാട്ടിപ്പാട്ട്">
കുമ്മാട്ടിപ്പാട്ട്

തൃശ്ശൂർ ജില്ലയിൽ പ്രധാനമായിട്ടും പ്രചാരത്തിലുള്ള ഒരു നാടൻ പാട്ടാണ് കുമ്മാട്ടിപ്പാട്ട്. 
താഴെപ്പറയുന്ന താളത്തിലാണ് കുമ്മാട്ടികളിയിൽ കുമ്മാട്ടികളുടെ നൃത്തം.

കുമ്മാട്ടി വേഷം കെട്ടി, തപ്പും തുടിയും കിണ്ണവുമൊക്കെ കൊട്ടി കുട്ടികൾ പാടുന്ന ഒരു പാട്ട്,

മറ്റൊരു പാട്ട്, 


</doc>
<doc id="153546" url="https://ml.wikipedia.org/wiki?curid=153546" title="പ്ലാറ്റി">
പ്ലാറ്റി

ക്സിഫോഫോറസ് എന്ന ജനുസ്സിൽ പെട്ട ശുദ്ധജല അലങ്കാര മത്സ്യം ആണ് പ്ലാറ്റി എന്ന പേരിൽ അറിയപ്പെടുനത് . ഇതിൽ വാരിയാട്സ് പ്ലാറ്റി ആണ് അലങ്കാര മീനായി ഏറ്റവും കൂടുതൽ വളർത്തുന്ന പ്ലാറ്റിസ്. ഈ മത്സ്യത്തിന്റെ ഉറവിടസ്ഥാനം മധ്യ അമേരിക്കയും തേക്കേ മെക്സിക്കോയുമാണ്.

പ്ലാറ്റി വിഭാഗത്തിൽ പ്രധാനമായും രണ്ട് ജനുസ്സുകളാണ് ഉള്ളത്. ഇത് സതേൺ പ്ലാറ്റി മത്സ്യവും വാരിയാട്സ് പ്ലാറ്റിയുമാണ്. കൂടാതെ അക്വേറിയങ്ങളിൽ ഇപ്പോൾ കൂടുതൽ സങ്കരയിനങ്ങളും ലഭ്യമാണ്. 

സതേൺ പ്ലാറ്റിസ്


</doc>
<doc id="153554" url="https://ml.wikipedia.org/wiki?curid=153554" title="പെരുമല">
പെരുമല

തൃശ്ശൂർ ജില്ലയിലെ കേച്ചേരിയിൽനിന്നും ഏകദേശം ഒരു കിലോമീറ്റർ ദൂരത്തിലായി സ്ഥിതി ചെയ്യുന്ന ഒരു കുന്നാണ് പെരുവൻമല എന്നപേരിൽ അറിയപ്പെടുന്ന പെരുമല. പെരുമല കുന്നിന്റെ നെറുകയിൽ വളരെ പുരാതനമായ ഒരു ക്ഷേത്രം സ്ഥിതിചെയ്യുന്നുണ്ട്. ഗുരുവായൂർ - കുന്നംകുളം - കോഴിക്കോട് റൂട്ടിൽ കേച്ചേരിക്കു സമീപം 500 അടിയോളം ഉയരത്തിലാണു പെരുമല സ്ഥിതി ചെയ്യുന്നത്.

അധികം ആരും ശ്രദ്ധിക്കാതിരുന്ന കുന്നിൽ അപൂർവ ഇനം ഓർക്കിഡായ ഹൈബർനേറിയ, കണ്ണാന്തളി, വിവിധ ഇനം പുൽവർഗങ്ങൾ, പ്രത്യേകതരം ചിത്രശലഭങ്ങൾ എന്നിവയെ കണ്ടെത്തിയിട്ടുണ്ട്. പടിഞ്ഞാറ് അറബിക്കടലും കിഴക്ക് സഹ്യപർവത നിരകളും പൊട്ടുപോലെ ഇവിടെനിന്ന് കാണാനാകും.


</doc>
<doc id="153569" url="https://ml.wikipedia.org/wiki?curid=153569" title="കുമ്മാട്ടി (വിവക്ഷകൾ)">
കുമ്മാട്ടി (വിവക്ഷകൾ)

കുമ്മാട്ടി എന്ന വാക്കിനാൽ വിവക്ഷിക്കാവുന്ന കാര്യങ്ങൾ താഴെപ്പറയുന്നവയാണ്. 

</doc>
<doc id="153575" url="https://ml.wikipedia.org/wiki?curid=153575" title="കെ. ചന്ദ്രൻ പിള്ള">
കെ. ചന്ദ്രൻ പിള്ള

കേരളത്തിലെ സി.പി.ഐ.(എം) നേതാവാണ് കെ. ചന്ദ്രൻ പിള്ള. വിദ്യാർത്ഥി പ്രസ്ഥാനത്തിലൂടെ രാഷ്ട്രീയ രംഗത്ത് എത്തിയ ചന്ദ്രൻ പിള്ള ട്രേഡ് യൂണിയൻ പ്രവർത്തനങ്ങളിലെ സജീവ സാന്നിധ്യമാണ്. നല്ല ഒരു വാഗ്മി കൂടിയായ ഇദ്ദേഹം 2003 മുതൽ 2009 വരെ രാജ്യസഭാംഗമായിരുന്നു. 2011-ൽ നടന്ന പതിമൂന്നാം നിയസഭാ തിരഞ്ഞെടുപ്പിൽ കളമശ്ശേരിയിൽ നിന്നും എതിർ സ്ഥാനാർത്ഥിയായ മുസ്ലീം ലീഗിലെ ഇബ്രാഹിം കുഞ്ഞിനോട് പരാജയപ്പെട്ടു.

1956 ഓഗസ്റ്റ് 18ന് ജനിച്ചു. അച്ഛൻ എം. കേശവപിള്ള, അമ്മ എം. സരസ്വതിയമ്മ. ബാല്യവും വിദ്യാഭ്യാസവും വ്യവസായ നഗരമായ ഏലൂർ ഉദ്യോഗമണ്ഡൽ ടൌൺഷിപ്പിലെ എഫ്.എ.സി.ടി സ്ക്കൂളിൽ. വിദ്യാർത്ഥിയായിരിക്കെ എസ്. എഫ് ഐ യൂണിറ്റ് പ്രസിഡന്റും സെക്രട്ടറിയുമായി പ്രവർത്തിച്ചു. സ്ക്കൂൾ പാർലമെന്റിൽ അംഗമായിരുന്നു. കോളേജ് വിദ്യാഭ്യാസം എറണാകുളം സെന്റ് ആൽബർട്ട്സ് കോളേജിൽ കെമിസ്ട്രിയിൽ ബിരുദം.

ഭാര്യ കെ.എം. ഷീല, അങ്കമാലി ടെൽക്ക് ജീവനക്കാരിയാണ്. മകൻ പ്രമോദ് ചന്ദ്രദാസ്, എഞ്ചിനീയറിംഗ് വിദ്യാർത്ഥി, മകൾ ശാലിനി എസ്., പ്ലസ്‌ടു വിദ്യാർത്ഥിനി.

1967 മുതൽ കെ.എസ്.വൈ.എഫ് പ്രവർത്തകൻ. വിദ്യാർത്ഥി സംഘടനയിലും യുവജന സംഘടനയിലും 70കളുടെ തുടക്കത്തിൽ ഒരുപോലെ പ്രവർത്തിച്ചു. പതിനേഴാം വയസ്സിൽ സി.പി.ഐ.(എം) ഏലുർ ലോക്കൽ കമ്മിറ്റിയുടെ കീഴിലുള്ള പാണാടൻ കോളനി ബ്രാഞ്ചിൽ അംഗമായി. ലോക്കൽ സെക്രട്ടറിയും പ്രമുഖ എഴുത്തകാരനുമായ പയ്യപ്പിള്ളി ബാലനാണ് പാർട്ടി അംഗത്വം നൽകിയത്. 1977 ൽ കെ.എസ്.വൈ.എഫ് ഏലൂർ വില്ലേജ് സെക്രട്ടറിയായി. 1979 ൽ സംസ്ഥാന കമ്മിറ്റി അംഗമായും ജില്ലാ ജോയിന്റ് സെക്രട്ടറിയായും പ്രവർത്തിച്ചു. 1981 മുതൽ 1989 വരെ ഡി.വൈ.എഫ്.ഐ. ജില്ലാ പ്രസിഡന്റ്. ഇതേ കാലയളവിൽ വ്യവസായ മേഖലയിൽ സി.ഐ.ടി.യു സെക്രട്ടറിയായി. 1983 മുതൽ സി.ഐ.ടി.യു. ജില്ലാ ജോയിന്റ് സെക്രട്ടറിയുടെ ചുമതല. 1990 മുതൽ 34മത്തെ വയസ്സിൽ സി.ഐ.ടി.യു. ജില്ലാ സെക്രട്ടറിയായി. 1986 മുതൽ സി.ഐ.ടി.യു. സംസ്ഥാന കമ്മിറ്റി അംഗമായി. 2001-ൽ സംസ്ഥാന സെക്രട്ടറി. 1994 മുതൽ സി.ഐ.ടി.യു. ദേശീയ വർക്കിംഗ് കമ്മിറ്റി അംഗമാണ്. 1983 മുതൽ വിവിധ ഘട്ടങ്ങളിലായി ഹിന്ദുസ്ഥാൻ ഇൻസെക്ടിസൈട്സ് ലിമിറ്റഡ്, ടി.സി.സി., ഹിന്ദുസ്ഥാൻ ഓർ‌ഗാനിക് കെമിക്കൽ‌സ്, ബിനാമി സിങ്ക് കാർബോറാണ്ടം, തോഷിബ, ആലുവ ടോക്‌സ്റ്റെൽസ്, മിൽക്ക് മാർക്കറ്റിമംഗ് ഫെഡറേഷൻ,ജില്ലാ ബാങ്ക് എന്നിവടങ്ങളിൽ തൊഴിലാളി യൂണിയനുകൾക്ക് നേതൃത്വം നൽകി. രാജ്യസഭാഗമായിരിക്കെ തൊഴിൽ, വ്യവസായം എന്നിവ സംബന്ധിച്ച വിവിധ സ്റ്റാൻഡിംഗ് കമ്മിറ്റി, ഇൻ‌ഡസ്ട്രീസ് സ്റ്റാൻഡിംഗ് കമ്മിറ്റി, സ്റ്റീൽ & ഫെർട്ടിലൈസേഴ്സ് കൺസൾട്ടീവ് കമ്മിറ്റി എന്നിവയിലാണ് പ്രവർത്തിച്ചത്. പൊതുമേഖലാ വ്യവസായ സ്ഥാപനങ്ങളിലെ തൊഴിലാളി സംഘടനകളുടെ സംസ്ഥാന കോ-ഓർഡിനേഷൻ കമ്മിറ്റി കൺവീനറാണ് ഇപ്പോൾ.




</doc>
<doc id="153587" url="https://ml.wikipedia.org/wiki?curid=153587" title="സിക്സർ കുഞ്ഞിപ്പക്കി">
സിക്സർ കുഞ്ഞിപ്പക്കി

തലശ്ശേരിക്കാരനായ പ്രശസ്ത ക്രിക്കറ്റ് കളിക്കാരൻ.തുടർച്ചയായി സിക്സർ അടികുന്നതിനാൽ സിക്സർ കുഞ്ഞിപ്പക്കി എന്ന പേരിലായിരുന്നു അറിയപ്പെട്ടിരുന്നത്. കേരളത്തിലെ അറിയപ്പെടുന്ന ആദ്യ പിഞ്ച് ഹിറ്റർ. സായിപ്പന്മാരുമായുള്ള കളികളിൽ തലശ്ശേരിയെ രക്ഷിക്കുന്നത് ഇദ്ദേഹമായിരുന്നു. ഒരിക്കൽ കുഞ്ഞിപ്പക്കി പറത്തിയ സിക്സർ തലശ്ശേരി മൈതാനത്തിനു പുറത്തെ ആൽമരത്തിനുമുകളിലൂടെ കോടതികെട്ടിടത്തിനു മുകളിൽപതിച്ച് ഓട് പൊട്ടി കോടതി മുറിക്കകത്ത് എത്തി ജഡ്ജിയടക്കം പേർ ഭയന്ന് കോടതി നിർത്തി വെച്ചതായി പറയപ്പെടുന്നു.


</doc>
<doc id="153588" url="https://ml.wikipedia.org/wiki?curid=153588" title="ലീഡ് ബാങ്ക്">
ലീഡ് ബാങ്ക്

എല്ലാ ജില്ലകളിലും ഒരു ബാങ്ക് അവിടത്തെ ലീഡ് ബാങ്ക് ആയിരിക്കും. ജില്ലയിലെ ബാങ്കുകളൂടെ വാർഷിക വായ്പാപദ്ധതി തീരുമാനിക്കുക, അവ നടപ്പിലാക്കുന്നതിനു നേതൃത്വം നൽകുന്നതും, സർക്കാരിന്റെ സബ്‌സിഡി അനുബന്ധിത പദ്ധതികൾ നടപ്പിലാക്കുന്നതിന് ബാങ്കുകൾക്കു വേണ്ട നിർദ്ദേശം നൽകുന്നതും ബാങ്കുകളെ സംബന്ധിച്ച പരാതികൾ പരിഹരിക്കുന്നതും ലീഡ് ബാങ്കാണ്. 

1969 -ൽ ലീഡ് ബാങ്ക് നിലവിൽ വന്നു. 


</doc>
<doc id="153599" url="https://ml.wikipedia.org/wiki?curid=153599" title="തമ്പുരാൻകണ്ടി അനന്തൻ">
തമ്പുരാൻകണ്ടി അനന്തൻ

തലശ്ശേരിയിൽ കഴിഞ്ഞ നൂറ്റാണ്ടിന്റെ ആദ്യ ദശകത്തിൽ ജീവിച്ചിരുന്ന പ്രശസ്ത ക്രിക്കറ്റ് കളിക്കാരനാണ് തമ്പുരാൻകണ്ടി അനന്തൻ. ശ്രീലങ്കൻ ക്രിക്കറ്റ് ടീമിലെ ഇതിഹാസ താരമായിരുന്ന ശരവണമുത്തു തലശ്ശേരിയിൽ വച്ച് നടന്ന മത്സരത്തിൽ ഉച്ചഭക്ഷണത്തിനു മുമ്പ് മൈതാനത്തിന്റെ അകലെയുള്ള പള്ളിമുറ്റത്തേക്ക് പായിച്ച സിക്സറോടെ സെഞ്ച്വറി അടിച്ചപ്പോൾ. മറുപടി ബാറ്റിങിനു ഇറങ്ങിയ അനന്തൻ ലഞ്ചിനും ചായക്കുമിടയിൽ സെഞ്ച്വറി തികക്കുകയും പള്ളിമുറ്റത്തേക്ക് സിക്സർ അടിക്കുകയും ചെയ്തു. ഇന്ത്യൻ ഇലവനും യൂറോപ്യൻ ഇലവനും തമ്മിൽ 1944ൽ കണ്ണൂരിൽ വച്ച് നടന്ന മത്സരത്തിലും അനന്തൻ സെഞ്ച്വറി തികച്ചു.


</doc>
<doc id="153605" url="https://ml.wikipedia.org/wiki?curid=153605" title="ഏഴരപ്പൊന്നാന">
ഏഴരപ്പൊന്നാന

കോട്ടയം ജില്ലയിലെ ഏറ്റുമാനൂർ ക്ഷേത്രത്തിലെ ഏഴ്‌ വലിയ ആനകളുടെയും, ഒരു ചെറിയ ആനയുടെയും സ്വർണ്ണത്തിൽ നിർമ്മിച്ച പൂർണ്ണരൂപത്തിലുള്ള പ്രതിമകളാണ്‌ ഏഴരപ്പൊന്നാന എന്നറിയപ്പെടുന്നത്‌. പ്ലാവിൻ തടിയിൽ നിർമ്മിച്ച ഈ ആനകളെ സ്വർണപാളികളാൽ പൊതിഞ്ഞിരിക്കുന്നു. വലിയ ആനകൾക്ക്‌ രണ്ടടിയും ചെറിയ ആനയ്‌ക്ക്‌ ഒരടിയുമാണ്‌ ഉയരം. ഏറ്റുമാനൂർ ക്ഷേത്രത്തിലെ എട്ടാം ഉത്സവനാളായ കുംഭമാസത്തിലെ രോഹിണി നക്ഷത്രത്തിനാണ്‌ പ്രസിദ്ധമായ ഏഴരപ്പൊന്നാന എഴുന്നള്ളിപ്പ്‌ നടത്തുന്നത്. അന്നേ ദിവസം ഏറ്റുമാനൂർ തേവർ ക്ഷേത്ര മതിൽക്കകത്തെ പടിഞ്ഞാറെ മൂലയിലെ ആസ്ഥാന മണ്ഡപത്തിൽ ഏഴരപ്പെന്നാന ദർശനം നൽകി എഴുന്നള്ളിയിരിക്കുന്നു.

ഏഴരപ്പൊന്നാനകൾ അഷ്ടദിക്ക് ഗജങ്ങളെ പ്രതിനിധീകരിക്കുന്നു എന്നാണ് ഐതിഹ്യം. ഐരാവതം, പുണ്ഡീരകം, കൌമുദം, അഞ്ജന, പുഷ്പദന്തം, സുപ്രദീകം, സാർവഭൌമൻ, വാമനൻ എന്നിവയാണ് ദിക്ക്ഗജങ്ങൾ. വാമനൻ ചെറുതാകയാൽ അരപൊന്നാനയാകുകയാണ് ഉണ്ടായതത്രേ.

മലയാള വർഷം 929-ൽ വടക്കുംകൂർ രാജ്യം പിടിച്ചടക്കുന്നതിനായി തിരുവതാംകൂർ മഹാരാജാവിന്റെ സൈന്യങ്ങൾ ഏറ്റുമാനൂരിലെ മാധവിപ്പിള്ളനിലത്തിൽ പ്രവേശിക്കുകയും അവിടുത്തെ പുരയിടങ്ങളിലെ ഫലപുഷ്ടിയുള്ള വൃക്ഷങ്ങളും മാധവിപ്പള്ളി മഠവും നശിപ്പിച്ചുകളയുകയും ചെയ്തുവത്രെ. തന്നിമിത്തം തിരുവിതാംകൂർ മഹാരാജവിന് ഏറ്റുമാനൂർ മഹാദേവന്റെ അനിഷ്ടവും പല വിധത്തിലുള്ള അനർത്ഥങ്ങളും സംഭവിക്കുകയാൽ തുടർ പരിഹാരാർത്ഥം മഹാരാജാവു പ്രായശ്ചിത്തമായി നടയ്ക്കുവെച്ചതാണത്രേ ഈ ഏഴരപ്പൊന്നാനകൾ.

എട്ടുമാറ്റിൽ ഏഴായിരത്തി ഒരുന്നൂറ്റി നാൽപത്തിമൂന്നേ അരയ്ക്കാൽ കഴഞ്ചു സ്വർണ്ണം കൊണ്ട് ഏഴര ആനകളെയും ഏഴു കഴഞ്ചു സ്വർണ്ണം കൊണ്ട് തോട്ടിയും വളറും തൊണ്ണൂറ്റാറര കഴഞ്ചു സ്വർണ്ണം കൊണ്ട് ഒരു പഴുക്കാക്കുലയും നടയ്ക്കു വെച്ചുവെന്നാണ് കരുതുന്നത്. അതിന്റെ പ്രായശ്ചിത്തച്ചാർത്ത് കൊല്ലം 964-ആമാണ്ട് ഇടവമാസം പന്ത്രണ്ടാം തിയതി എഴുതിവെച്ചതായി ദേവസ്വത്തിൽ ഇപ്പോഴും കാണുന്നുണ്ട്. .

ഏഴരപ്പൊന്നാനകളെ 973 - മാണ്ട് നാടു നീങ്ങിയ തിരുവിതാംകൂർ ധർമ്മരാജാ കാർത്തിക തിരുനാൾ രാമവർമ്മ മഹാരാജാവുണ്ടാക്കി വൈക്കം ക്ഷേത്രത്തിലേക്ക് വഴിപാടായി കൊടുത്തയച്ചതാണെന്നും ആനകളെ കൊണ്ടുപോയവർ ഏറ്റുമാനൂരെത്തിയപ്പോൾ ഏറ്റുമാനൂർ മഹാദേവന്റെ അനിഷ്ടം കൊണ്ട് ആനകളെ അവിടെനിന്നു കൊണ്ടുപോകാൻ നിവൃത്തിയില്ലാതെ വരികയാൽ അവ ഏറ്റുമാനൂർ ദേവന്റെ വകയായിത്തീർന്നതാണെന്നും ഒരു ഐതിഹ്യമുണ്ട്. . അതെന്തായാലും തിരുവിതാംകൂർ രാജാക്കന്മാരുടെ കാലത്ത് നടയ്ക്കുവെച്ചതാണ് ഈ ഏഴരപ്പൊന്നാനകൾ.

തിരുവിതാംകൂർ മഹാരാജാവ്‌ അനിഴം തിരുനാൾ മാർത്താണ്ഡവർമ്മയാണ്‌ ക്ഷേത്രത്തിന്‌ ആനകൾ കാഴ്‌ചവച്ചത്‌. അഷ്ട്ടദ്വിഗ്ഗ് പാലകരെയാണീഎട്ട് ഗജങ്ങളായി സങ്കല്പ്പിച്ചിരിക്കുന്നത് അതിൽ വാമനൻ ചെറുതായതിനാൽ അരപ്പോന്നനായി, ഈ അര പൊന്നന്റെ പുറത്തഅണ് ഭഗവാൻ ആസ്ഥാന മണ്ഡപത്തിൽ ഇരികുന്നത് .

ഏഴരപ്പൊന്നാന വർഷത്തിൽ കുംഭമാസത്തിൽ മാത്രമാണ് ഭക്തരുടെ ദർശനത്തിനായി പുറത്തെടുക്കുക. ക്ഷേത്രത്തിലെ ആസ്ഥാന മണ്ഡപത്തിൽ അർദ്ധരാത്രി 12 മണിക്കാണ് ഏഴരപ്പൊന്നാന ദർശനം നടത്തുന്നത്. പൊന്നാനകളെ ദർശിച്ചു കാണിക്കയർപ്പിച്ച് ഏറ്റുമാനൂരപ്പനെ പ്രണമിക്കാൻ ആയിരങ്ങൾ അന്നു ക്ഷേത്രത്തിലെത്തും. ഏഴരപ്പൊന്നാന ദശർനത്തിലൂടെ സർവ്വൈശ്വര്യവും സിദ്ധിക്കുമെന്നാണ്‌ വിശ്വാസം. കുംഭമാസത്തിലെ രോഹിണിനാളിൽ അർധരാത്രി ഭഗവാൻ ശരഭമൂർത്തിയായി എത്തി ഇന്ദ്രന്റെ ബ്രഹ്മഹത്യാപാപം തീർത്തുവെന്നാണ്‌ വിശ്വാസം. സകല ദേവന്മാരും സന്നിഹിതരാകുന്ന ആ സന്ദർഭത്തിൽ അഷ്ടദിഗ്ഗജങ്ങളാൽ സന്നിഹിതനാകുന്ന ശ്രീപരമശിവനെ വണങ്ങി കാണിക്ക അർപ്പിക്കാൻ ഭക്‌തജന ലക്ഷങ്ങളാണ്‌ എത്താറുള്ളത്‌. ഏഴരപ്പൊന്നാന ദർശനത്തിനു മുന്നോടിയായി തങ്കത്തിൽ തീർത്ത കുട തലേദിവസം വൈകിട്ട് നടക്കുന്ന സേവയിൽ എഴുന്നള്ളിക്കുക പതിവുണ്ട്. എട്ടും പത്തും ഉത്സവദിവസങ്ങളിൽ ഏഴരപൊന്നാനയെ ദർശനത്തിനായി പുറത്തെടുക്കാറുണ്ട്.അര പൊന്നനയെ വിഷു ദിവസം ദശർനതിനു വയ്കും.

ഏഴരപൊന്നാനയെ കൂടാതെ, രത്നഅലക്കുകളുള്ള പൊന്നിൻകുട, നെന്മാണിക്യം, രത്നംപതിച്ച വലംപിരിശംഖ്, കരിങ്കൽ നാഗസ്വരം, സ്വർണവിളക്ക്, സ്വർണകുടങ്ങൾ, സ്വർണനാണയങ്ങൾ എന്നിവയുൾപ്പെടുന്ന സവിശേഷശേഖരം ഏറ്റുമാനൂർ ക്ഷേത്രത്തിന്റെ പ്രത്യേകതകളാണ് . ഭാരതം ഒട്ടുക്കും ഏറ്റുമാനൂർ ഏഴരപൊന്നാന ദർശനം പ്രസിദ്ധവും ഭക്തജനപ്രിയവുമാണ്. നാടിന്റെ നാനാഭാഗങ്ങളിൽനിന്നുമായി തീർഥാടകസഹസ്രങ്ങൾ ദർശനസായൂജ്യവും അഭിലാഷപൂർത്തിയും തേടി ഏഴരപൊന്നാന ദർശനദിവസം ക്ഷേത്രാങ്കണത്തിലെത്തുന്നു.


</doc>
<doc id="153612" url="https://ml.wikipedia.org/wiki?curid=153612" title="അനുഗതരാഷ്ട്രം">
അനുഗതരാഷ്ട്രം

മറ്റൊരു രാഷ്ട്രത്തെ ഭാഗികമായോ പൂർണമായോ കൈയടക്കുന്ന രാഷ്ട്രമാണ് അനുഗതരാഷ്ട്രം എന്ന പേരിൽ അറിയപ്പെടുന്നത്. കീഴടക്കപ്പെട്ട രാഷ്ട്രമോ രാഷ്ട്രവിഭാഗമോ ഇല്ലാതായിത്തീരുകയും വിജയിച്ച രാജ്യം, ഇല്ലാതായിത്തീർന്ന രാജ്യത്തിന്റെ അനുഗതരാഷ്ട്രമായി പരിഗണിക്കപ്പെടുകയും ചെയ്യുന്നു.

1795-ൽ പോളണ്ടിനെ വിഭജിച്ച് ആസ്ട്രിയ, പ്രഷ്യ, റഷ്യ എന്നീ രാജ്യങ്ങളുടെ ഭാഗങ്ങളാക്കിയിരുന്നു. അതോടുകൂടി പോളണ്ട് എന്ന സ്വതന്ത്രരാജ്യം അന്ന് ഇല്ലാതായിത്തീരുകയും ആസ്ട്രിയയും പ്രഷ്യയും റഷ്യയും പോളണ്ടിന്റെ അനുഗതരാഷ്ട്രങ്ങളായിത്തീരുകയും ചെയ്തു. ഒരു സ്വതന്ത്രരാജ്യമായിരുന്ന ഹവായീദ്വീപസമൂഹം 1898-ൽ യു.എസ്സിന്റെ ഭാഗമായിത്തീർന്നു. യു.എസ്. തൻമൂലം ഹവായീയുടെ അനുഗതരാഷ്ട്രമായി പരിണമിച്ചു. ഈവിധമുള്ള പിൻതുടർച്ചകൾക്ക് (മുഖ്യമായും യുദ്ധം മൂലം) വേറെയും ദൃഷ്ടാന്തങ്ങൾ ചരിത്രത്തിൽ ഉണ്ട്.

അനുഗതഭരണകൂടവും അനുഗതരാഷ്ട്രവും വിഭിന്നങ്ങളാണ്. ഒന്ന് ഭരണകൂടത്തിന്റെയും മറ്റത് രാഷ്ട്രത്തിന്റെയും പിൻതുടർച്ചയാണ്. ഭരണഘടനാനിയമമനുസരിച്ചോ ചിലപ്പോൾ വിപ്ലവങ്ങൾ മുഖേനയോ ഭരണകൂടങ്ങളിൽ മാറ്റങ്ങളുണ്ടാകാറുണ്ട്. ഭരണകൂടത്തിൽ മാത്രമുണ്ടാകുന്ന വ്യതിയാനങ്ങളുടെ ഫലമായി അനുഗത ഭരണകൂടങ്ങൾ രൂപം പ്രാപിക്കാറുള്ളത് സാധാരണയാണ്. തൻമൂലം രാഷ്ട്രത്തിന്റെ അതിർത്തികൾക്കു വ്യത്യാസങ്ങൾ വരാറില്ല. ഇതു മുഖ്യമായും ഒരു ആഭ്യന്തരപ്രശ്നം മാത്രമേ ആകുന്നുള്ളു; എന്നാൽ അനുഗതരാഷ്ട്രം ഇതിൽനിന്നു തികച്ചും വ്യത്യസ്തമാണ്.

ഇല്ലാതായ രാഷ്ട്രത്തിന്റെ എല്ലാ ആസ്തികളും അനുഗതരാഷ്ട്രത്തിന് അവകാശപ്പെട്ടതാണ്. എന്നാൽ ബാദ്ധ്യതകൾ പല വ്യവസ്ഥകൾക്കു വിധേയമായി മാത്രമേ അനുഗതരാഷ്ട്രം അംഗീകരിക്കാറുള്ളു. പല രാഷ്ട്രങ്ങൾ കൂടി ഏതെങ്കിലും ഒരു രാഷ്ട്രത്തെ യുദ്ധാനന്തരം പങ്കിട്ടെടുക്കുന്ന സാഹചര്യങ്ങളിൽ, ഇല്ലാതായിത്തീർന്ന രാഷ്ട്രത്തിന്റെ പൊതുക്കടം അവർക്കു ലഭിക്കാവുന്ന ആദായത്തിന്റെ അടിസ്ഥാനത്തിൽ പങ്കിട്ടെടുക്കുകയാണ് പതിവ്. അതുപോലെ കീഴടക്കപ്പെട്ട രാജ്യത്തിന്റെ നിയമങ്ങളും മറ്റും അതേപടി തുടരുന്നതിന് അനുഗതരാഷ്ട്രങ്ങൾക്കു ബാദ്ധ്യതയില്ല.



</doc>
<doc id="153627" url="https://ml.wikipedia.org/wiki?curid=153627" title="പാരാഗ്ലൈഡിങ്ങ്">
പാരാഗ്ലൈഡിങ്ങ്

വായുവിലൂടെ പറക്കുന്ന ഒരു സാഹസിക വിനോദമാണ് പാരാഗ്ലൈഡിങ്ങ്. നേരംമ്പോക്കായും മത്സരമായും ഇത് സംഘടിപ്പിക്കാറുണ്ട്. കൃത്രിമമായ ചിറകുകളുപയോഗിച്ച് കാറ്റിന്റെ വേഗതയിലും മർദ്ദത്തിലും വ്യതിയാനങ്ങൾ വരുത്തിയാണ് പാരാഗ്ലൈഡിങ്ങ് നടത്തുക. അപകട സാധ്യത കൂടുതലുള്ള ഈ വിനോദത്തിന് വിദ്ധഗ്ദ പരിശീലനവും ലൈസൻസും ആവശ്യമാണ്. കേരളത്തിലെ വാഗമണ്ണിൽ ഇത്തരം മത്സരങ്ങൾ സംഘടിപ്പിക്കാറുണ്ട്. ഇതിനുവേണ്ടി ഉപയോഗിക്കുന്ന ഗ്ലൈഡറിനെ പാരാഗ്ലൈഡർ എന്നും, ഈ സംവിധാനത്തിലൂടെ പറക്കൽ നടത്തുന്ന വ്യക്തിയെ "പൈലറ്റ്" (പാരാഗ്ലൈഡർ പൈലറ്റ്) എന്നും വിളിക്കുന്നു. പൈലറ്റ് ഇതിൽ സഞ്ചരിക്കുവാനായി പ്രത്യേക സുരക്ഷാസംവിധാനങ്ങളും (റേഡിയോ, ജിപിഎസ്, ഹെൽമറ്റ്, പാരഷൂട്ട്) ധരിക്കുന്നു. തന്മൂലം താഴെ വീണുണ്ടാകാവുന്ന അപകടസാധ്യതയും, അഥവാ വീണാൽത്തന്നെയും ഉണ്ടാകാനിടയുള്ള അപകടത്തിന്റെ കാഠിന്യവും കുറയുന്നു.


</doc>
<doc id="153632" url="https://ml.wikipedia.org/wiki?curid=153632" title="കെ.എം. സീതി സാഹിബ്">
കെ.എം. സീതി സാഹിബ്

കേരള നിയമസഭയുടെ മുൻ സ്പീക്കറും കേരളത്തിലെ ആദ്യകാല മുസ്ലിംലീഗ് നേതാക്കളിൽ പ്രമുഖനും മുസ്‌ലിം സമുദായ പരിഷ്കർത്താക്കളിൽ ഒരാളുമാണ് കെ.എം. സീതിസാഹിബ് (1899-ഏപ്രിൽ 17, 1961). സ്വാതന്ത്ര്യാനന്തര ഇന്ത്യയിൽ മുസ്‌ലിം നവോത്ഥാന നായകൻ എന്ന നിലയിൽ അദ്ദേഹത്തിനു സവിശേഷ സ്ഥാനമാണുള്ളത്. "സീതി സാഹിബ് ബഹാദൂർ" എന്ന് ബ്രിട്ടീഷുകാർ അദ്ദേഹത്തെ പലപ്പോഴും വിശേഷിപ്പിക്കുമായിരുന്നു. ഷേർ -എ- കേരള എന്നും വിശേഷിപ്പിച്ചിരുന്നു 


ഹാജി സീതി മുഹമ്മദിന്റെയും എ.കെ. ഫാത്വിമയുടേയും മകനായി 1899 ൽ കൊടുങ്ങല്ലൂരിലെ അഴീക്കോട് നമ്പൂതിരിമഠം തറവാട്ടിലാണ് സീതി സാഹിബ് ജനിച്ചത്. കൊടുങ്ങല്ലൂർ ഹൈസ്കൂളിൽ നിന്ന് പ്രാഥമിക വിദ്യാഭ്യാസവും എറണാംകുളം മഹാരാജാസ് കോളേജിൽ നിന്ന് ഇന്റർ മീഡിയറ്റ് കോഴ്സും മികച്ച രീതിയിൽ പൂർത്തിയാക്കി. പിന്നീട് ബി.എയും ബി.എല്ലും കരസ്ഥമാക്കി. നിയമപഠനം പൂർത്തിയാക്കിയ അദ്ദേഹം 1927 ൽ മദ്രാസ് ഹൈക്കോടതിയിൽ അഭിഭാഷകനായി ചേർന്നു. നിയമരംഗത്ത് മികവുകാട്ടിയ അദ്ദേഹം എറണാംകുളത്തും തലശ്ശേരിയിലും വക്കീലായി ജോലിചെയ്തു.

മികച്ച അഭിഭാഷകൻ, രാജ്യതന്ത്രജ്ഞൻ, എഴുത്തുകാരൻ, പ്രതിഭാധനനായ പ്രഭാഷകൻ എന്നീ നിലകളിലാണ് സീതി സാഹിബ് അറിയപ്പെടുന്നത്. 1934 ൽ നിലവിൽ വന്ന ചന്ദ്രിക ദിനപത്രത്തിന്റെ സ്ഥാപകാംഗമായിരുന്ന അദ്ദേഹം മുസ്‌ലിം നവോത്ഥാനത്തിനായി പോരാടിയ നിരവധി വ്യക്തികളെ വലിയ അളവിൽ സ്വാധീനിച്ചു. ചന്ദ്രികയുടെ ആദ്യ പത്രാധിപരായിരുന്ന കെ.കെ. മുഹമ്മദ് ഷാഫി, ആദ്യ മാനേജിംഗ് ഡയറക്ടറായിരുന്ന സി.പി. മമ്മുക്കേയി, പാർലമെന്റേറിയനായിരുന്ന ബി. പോക്കർ സാഹിബ് എന്നിവരെല്ലാം അക്കൂട്ടത്തിൽ പെടുന്നു.. കേരളത്തിലെ മുസ്ലിം മാപ്പിള സമുദായത്തിന്റെ വിദ്യഭ്യാസ രംഗത്ത് സുപ്രധാന പങ്കുവഹിക്കുന്ന കോഴിക്കോട്ടെ ഫാറൂഖ് കോളേജിന്റെ സ്ഥാപകാംഗം കൂടിയായിരുന്നു സീതിസാഹിബ്. മുസ്‌ലിം സമുദായത്തിന്റെ വിദ്യാഭ്യാസ പുരോഗതിക്കായി കെ.എം.ഇ .എ (കേരള മുസ്‌ലിം എഡ്യൂക്കേഷണൽ അസോസിയേഷൻ) സ്ഥാപിക്കാൻ മുഖ്യ പങ്കു വഹിച്ചു. മുസ്‌ലിം സ്റ്റുഡന്റസ് ഫെഡറേഷൻ (എം.എസ്.എഫ് ) സ്വതന്ത്ര തൊഴിലാളി യൂണിയൻ (എസ്. ടി.യു ) എന്നിവയുടെ സ്ഥാപകനാണ് 

കേരള സംസ്ഥാനം രൂപവൽകരിക്കപെട്ടതിനു ശേഷം 1960 ൽ കുറ്റിപ്പുറം മണ്ഡലത്തെ പ്രതിനിധീകരിച്ച് സീതി സാഹിബ് നിയമസഭയിലേക്ക് വിജയിച്ചു. 1960 ഫെബ്രുവരി 22 ന് പട്ടം താണുപിള്ളയുടെ മന്ത്രിസഭയിൽ അദ്ദേഹം സ്പീക്കറായി തിരഞ്ഞെടുക്കപ്പെട്ടു. 1961 ഏപ്രിൽ 17 ന് സ്പീക്കാർ പദവിയിൽ ആയിരിക്കേയാണ് അദ്ദേഹം മരണമടയുന്നത്. കൊടുങ്ങല്ലൂർ അഴിക്കോട് പുത്തൻപള്ളി ഖബർസ്ഥാനിലാണ് അന്ത്യ വിശ്രമം. 

ജന്മനാടായ അഴീക്കോട് ഉള്ള സീതി സാഹിബ് ട്രസ്റ്റിന്റെ കീഴിൽ സീതീസാഹിബ് മെമ്മോറിയൽ ഹൈസ്കൂളും ടിടിഐ യും പ്രവർത്തിക്കുന്നു. തിരൂരിലുള്ള സീതി സാഹിബ് സ്മാരക പോളിടെൿനിക്, എടക്കഴിയൂർ സീതി സാഹിബ് സ്കൂൾ, തളിപ്പറമ്പ് സീതി സാഹിബ് സ്കൂൾ എന്നിവ ഇദ്ദേഹത്തിന്റെ ഓർമ്മക്കായി നൽകപ്പെട്ട പേരാണ്. കേരള സർക്കാറിന്റെ സാംസ്കാരിക പ്രസിദ്ധീകരണ വിഭാഗം സീതി സാഹിബ് എന്ന തലക്കെട്ടിൽ സീതിസാഹിബിനെ കുറിച്ച ഒരു ജീവചരിത്രം പ്രസിദ്ധീകരിച്ചിട്ടുണ്ട്. ടി.എം സാവാൻ കുട്ടിയാണ് ഈ ഗ്രന്ഥത്തിന്റെ രചയിതാവ്. അൽതാഫ് കോട്ടപ്പുറത്ത്, കെ.എം കുഞ്ഞു ബാവ തുടങ്ങിയവരും പുസ്തകങ്ങൾ പ്രസിദ്ധീകരിച്ചിട്ടുണ്ട്   സീതി സാഹിബ് ഫൌണ്ടേഷൻ എന്ന പേരിൽ ടി.എ അഹമ്മദ് കബീർ സാഹിബ് പ്രസിഡന്റ് ആയും ഡോ. സജ്ജാദ് ഇബ്രാഹിം ജനറൽ സെക്രട്ടറിയായും കേരളത്തിൽ സംഘടന പ്രവർത്തിക്കുന്നു. സീതി പടിയത്ത് പ്രസിഡന്റായും, അഷ്‌റഫ് കൊടുങ്ങല്ലൂർ ജനറൽ സെക്രട്ടറിയായും യു,എ,ഇ ചാപ്റ്റർ കമ്മിറ്റിയും അദ്ദേഹത്തിന്റെ ഓർമക്കായി സംഘടന പ്രവർത്തിക്കുന്നു. 


</doc>
<doc id="153634" url="https://ml.wikipedia.org/wiki?curid=153634" title="ഐ-ഫൈ">
ഐ-ഫൈ

കാലിഫോർണിയയിലെ മൗണ്ടൻ വ്യൂ ആസ്ഥാനമായി പ്രവർത്തിക്കുന്ന ഒരു എസ്.ഡി മെമ്മറി കാർഡ്, എസ്.എച്ച്.ഡിസി മെമ്മറി കാർഡ് എന്നിവ നിർമ്മിക്കുന്ന സ്ഥാപനമാണ് ഐ-ഫൈ. ഐ-ഫൈ കാർഡിന്റെ പ്രത്യേകത അതിനു വൈ-ഫൈ സാധ്യമാണ് എന്നുള്ളതാണ്. കാമറകളിൽ ഉപയോഗിക്കാവുന്ന ഐ-ഫൈ കാർഡുകൾ വഴി വയറുകളില്ലാതെ സ്വമേധയാ ഡിജിറ്റൽ ചിത്രങ്ങൾ തങ്ങളുടെ കമ്പ്യൂട്ടറിലേക്ക് കയറ്റാം (അപ്ലോഡ്) എന്നുള്ളതാണ്. ഈ കാർഡിന്റെ ചില മോഡലുകൾ വഴി സോഷ്യൽ നെറ്റ്വർക്ക്, ബ്ലോഗ് തുടങ്ങിയ വെബ്സൈറ്റുകളിലേക്കും ചിത്രങ്ങൾ അപ്ലോഡ് ചെയ്യാനാവും. മറ്റു ചില മോഡലുകൾ വഴി വീഡിയോ ഫയലുകൾ സ്വന്തം കമ്പ്യൂട്ടറിലേക്കോ യൂറ്റ്യൂബിലേക്കോ അപ്ലോഡ് ചെയ്യാം.


</doc>
<doc id="153638" url="https://ml.wikipedia.org/wiki?curid=153638" title="ക്ഷേത്രഗണിതജ്ഞ നിശാശലഭം">
ക്ഷേത്രഗണിതജ്ഞ നിശാശലഭം

ലെപിഡോപ്റ്റെറ നിരയിൽപ്പെടുന്ന ഒരു കുടുംബമാണ് ക്ഷേത്രഗണിതജ്ഞ നിശാശലഭം അല്ലെങ്കിൽ ജിയോമെട്രിഡെ. വളരെ വലിയ കുടുംബമായ ഇതിൽപ്പെടുന്ന 35,000-ലധികം സ്പീഷിസുകളെ ഇതിനകം കണ്ടെത്തിയിട്ടുണ്ട്. നിരവധി ജനിതകശാസ്ത്ര പഠനങ്ങൾക്ക് വിധേയമാക്കപ്പെട്ടിട്ടുള്ള പെപ്പേർഡ് നിശാശലഭം ഈ കുടുംബത്തിലെ ഒരു ഇനമാണ്. ഇതിലെ മറ്റ് പല ഇനങ്ങളും കുപ്രസിദ്ധങ്ങളായ കീടങ്ങളാണ്. 

ചിറക് വിടർത്തിയിരിക്കുമ്പോൾ പൊതുവെ 3 സെന്റീമീറ്റർ നീളമുള്ളവയാണ് കൂടുതൽ ഇനങ്ങളും. 1 മുതൽ 5 സെന്റീമീറ്റർ വരെ നീളമുള്ളവയും ഉണ്ട്. ഉദരത്തിനു താഴെയായി ജോഡിയായി കാണപ്പെടുന്ന, ശ്രവണത്തിനായുള്ള റ്റിമ്പാനൽ അവയവം ഇവയുടെ സവിശേഷതകളിലൊന്നാണ്. 

ഇവയുടെ ശലഭപ്പുഴു ഇഴയുന്ന രീതി, സഞ്ചാരദൈർഘ്യം അളന്നുകൊണ്ടുള്ളതായി തോന്നിപ്പിക്കുന്നതിനാലാണ് ക്ഷേത്രഗണിതജ്ഞ നിശാശലഭം എന്ന പേര് ലഭിച്ചത്. 


</doc>
<doc id="153641" url="https://ml.wikipedia.org/wiki?curid=153641" title="അനുചരന്മാർ">
അനുചരന്മാർ

ഭാരതീയനാടകങ്ങളിൽ നായകന്റെ സഹായികളായി പ്രത്യക്ഷപ്പെടുന്ന കഥാപാത്രങ്ങളാണ് അനുചരന്മാർ. വളരെ പരന്നതും പ്രസംഗകമായി വരുന്ന സംഭവങ്ങളോടുകൂടിയതുമായ ഇതിവൃത്ത ഘടനകളിൽ നായകസാമാന്യഗുണങ്ങൾ തികയാത്ത സഹായകന് "പീഠമർദൻ" എന്നാണ് പേര്. നായകനെ ശൃംഗാരകാര്യങ്ങളിലും അർഥവിചാരത്തിലും അന്തഃപുര രക്ഷണത്തിലും ദണ്ഡധർമകാര്യങ്ങളുടെ നിർവഹണത്തിലും സഹായിക്കുന്ന അനുചരൻമാരുണ്ട്. ശൃംഗാരവ്യാപാരങ്ങളിലെ സഹായകൻമാർ വിദൂഷകവിടചേടാദികളാണ്. മാല കെട്ടുന്നവരും വസ്ത്രം അലക്കുന്നവരും മുറുക്കാനെടുക്കുന്നവരും കുറിക്കൂട്ടുണ്ടാക്കുന്നവരും മറ്റും ഈ ഗണത്തിൽപെടും. ഭാഷയിലും വേഷത്തിലും ആകാരത്തിലും ഹാസകനും കലഹപ്രിയനും കർമകുശലനുമായ അനുചരനാണ് വിദൂഷകൻ. സമ്പൽ സുഖമില്ലാത്തവനും ധൂർത്തനും അല്പം കലാജ്ഞാനമുള്ളവനും ശൃംഗാരവേഷകുശലനും വാക്പടുവും സുമുഖനും സഭയിൽ സുസമ്മതനുമാണ് വിടൻ. പ്രേഷ്യനെന്നു പ്രസിദ്ധനായിട്ടുള്ളവൻ ചേടൻ. നായകനെ അർഥവിചാരത്തിൽ സഹായിക്കുന്ന ആളാണ് മന്ത്രി. ഷണ്ഡൻമാർ, വാമനൻമാർ, കിരാതൻമാർ, മ്ളേച്ഛൻമാർ, ആഭീരൻമാർ, ശകാരൻമാർ, കുബ്ജൻമാർ മുതലായവരാണ് അന്തഃപുരസഹായകൻമാർ. മത്തനും മൂർഖനും അഭിമാനിയും കുലഹീനനും സമ്പന്നനും അവിവാഹിതനും രാജസ്യാലനുമാണ് ശകാരൻ. ശകാരനെ മൃച്ഛകടികത്തിലും, ഷണ്ഡൻ, വാമനൻ, കിരാതൻ, കുബ്ജൻ എന്നിവരെ രത്നാവലിയിലും കാണാം. രാജാവിന്റെ ദണ്ഡ (ദുഷ്ടനിഗ്രഹ) സഹായകൻമാരാണ് ബന്ധുക്കളും സാമന്തൻമാരും കുമാരകൻമാരും കാടൻമാരും സൈനികരും. ധർമസഹായകൻമാർ ഋത്വിക്കുകളും പുരോഹിതൻമാരും ബ്രഹ്മജ്ഞാനികളും താപസൻമാരുമാണ്. ഇവരിൽ "പീഠമർദൻ", മന്ത്രി, പുരോഹിതൻ എന്നിവർ ഉത്തമൻമാരും വിടനും വിദൂഷകനും മധ്യമൻമാരും ശകാരചേടാദികൾ അധമൻമാരുമായി ഗണിക്കപ്പെടുന്നു. നിസ്രഷ്ടാർഥൻ, മിതാർഥൻ, സന്ദേശഹരൻ ഇങ്ങനെ മൂന്നു വിധമുണ്ട് പ്രേഷ്യ(ദൂത)ൻമാർ.


</doc>
<doc id="153642" url="https://ml.wikipedia.org/wiki?curid=153642" title="ഇരുപത്തിനാലായിരം കായൽ">
ഇരുപത്തിനാലായിരം കായൽ

ആലപ്പുഴ ജില്ലയിലെ ഏറ്റവും വലിയ നെൽകൃഷി പാടശേഖരങ്ങളൊന്നാണ്‌ ഇരുപത്തിനാലായിരം കായൽ. വെളിയനാട് ബ്ലോക്ക് പഞ്ചായത്തിലാണ് ഇത് സ്ഥിതി ചെയ്യുന്നത് 24000 ഏക്കർ വ്യാപിച്ചു കിടക്കുന്ന ഈ പാടശേഖരത്തിൽ വർഷത്തിൽ ഒരു തവണ നെൽകൃഷി ചെയ്യുന്നു.


</doc>
<doc id="153670" url="https://ml.wikipedia.org/wiki?curid=153670" title="ഫാകുണ്ടോ കബ്രാൾ">
ഫാകുണ്ടോ കബ്രാൾ

ലാറ്റിൻ അമേരിക്കയിലെ പ്രശസ്തനായ നാടോടി ഗായകനാണ് ഫാകുണ്ടോ കബ്രാൾ (മേയ് 22, 1937 – ജൂലൈ 9, 2011). അദ്ദേഹത്തിന്റെ സ്വദേശം അർജന്റീനയാണ് . തന്റെ പാട്ടുകളിലൂടെ ശക്തമായ രാഷ്ട്രീയവിമർശനം ഉയർത്തിയ കബ്രാൾ 1970ലാണ് പ്രശസ്തിയിലേക്ക് ഉയരുന്നത്. അടിച്ചമർത്തലിന്റെയും വിപ്ലവങ്ങളുടെയും കാലഘട്ടത്തിലൂടെ കടന്നുപോയ ലാറ്റിൻ അമേരിക്കൻ ജനതയുമായി തന്റെ പാട്ടുകളിലൂടെ ഗാഢബന്ധം സ്ഥാപിക്കാൻ കബ്രാളിനായി. 165 ലധികം രാജ്യങ്ങളിൽ സംഗീത പര്യടനം നടത്തി. ഗ്വാട്ടിമാലയിൽ സംഗീതപരിപാടിയിൽ പങ്കെടുക്കാൻ പോകവെ കബ്രാൾ ജൂലൈ 9, 2011 ന് വെടിവച്ചു കൊല്ലപ്പെട്ടു. 1996 ൽ ഐക്യരാഷ്ട്രസഭയുടെ മെസ്സൻജർ ഓഫ് പീസ് പുരസ്ക്കാരം ലഭിച്ചിട്ടുണ്ട്.

1970 കളുടെ മദ്ധ്യത്തിൽ തന്റെ രാജ്യത്തെ, പട്ടാളഭരണത്തിനെതിരായ പ്രതിഷേധമുയർത്തുന്ന പാട്ടുകൾ ആലപിച്ച ഫാകുണ്ടോ കബ്രാൾ, "പ്രതിഷേധപ്പാട്ടുകാരൻ" എന്നാണ് അറിയപ്പെട്ടത്. സംഗീതത്തിലെ സമരാവേശം അക്കാലത്ത് അദ്ദേഹത്തെ സ്വന്തം രാജ്യത്തിൽ നിന്ന് പലായനം ചെയ്ത് മെക്സിക്കോയിൽ പ്രവാസജീവിതം നടത്തുന്നതിനും ഇടയാക്കി. "No soy de aquí ni soy de allá" ("I'm not from here nor there" - "ഞാനിവിടെനിന്നുമല്ല, അവിടെ നിന്നുമല്ല") എന്ന വരികളിലൂടെ പ്രസിദ്ധനായ അദ്ദേഹം 150 ൽപ്പരം രാജ്യങ്ങളിൽ സംഗീതപരിപാടികൾ അവതരിപ്പിച്ചിട്ടുണ്ട്. ജന്മസിദ്ധ ഗായകനെന്നതിലുപരി ഗിത്താർ വാദകൻ, നോവലിസ്റ്റ് എന്ന നിലയിലും കബ്രാൾ പ്രസിദ്ധനായിരുന്നു.


</doc>
<doc id="153673" url="https://ml.wikipedia.org/wiki?curid=153673" title="ഒ.എം. അനുജൻ">
ഒ.എം. അനുജൻ

പ്രമുഖനായ ഒരു മലയാളകവിയാണ് ഒ.എം. അനുജൻ (ജനനം : 20 ജൂലൈ 1928). കഥകളി പ്രചരണത്തിനായി ഡൽഹിയിൽ ഇന്റർനാഷണൽ സെന്റർ ഫോർ കഥകളി സ്ഥാപിക്കാൻ നേതൃത്വം നൽകി. മദ്രാസ് പ്രസിഡൻസി കോളജിൽ അസിസ്റ്റന്റ് പ്രൊഫസർ, ഡൽഹി സർവകലാശാലയിൽ മലയാളം വിഭാഗത്തിന്റെ അധ്യക്ഷൻ എന്നീ നിലകളിൽ സേവനമനുഷ്ഠിച്ചു. മുപ്പതു വർഷത്തെ അധ്യാപക ജീവിതത്തിൽ നിന്ന് വിരമിച്ച ശേഷം എറണാകുളത്ത് വിശ്രമജീവിതം നയിക്കുകയാണ് ഒ.എം.അനുജൻ.

മലബാറിലെ വലിയ ജന്മിഗൃഹങ്ങളിലൊന്നായ ഒളപ്പമണ്ണ മനയ്ക്കലിൽ (ഒറ്റപ്പാലം, പാലക്കാട് ജില്ല)യിൽജനിച്ചു. തിരുവനന്തപുരം യൂണിവേഴ്സിറ്റി കോളേജിൽ നിന്നും മലയാളത്തിൽ എം.എ., ഡൽഹി സർവകലാശാലയിൽ നിന്നും മലയാളവൃത്തത്തെക്കുറിച്ചുള്ള ഗവേഷണ പ്രബന്ധത്തിന് പിഎച്ച്.ഡി. എന്നീ ബിരുദങ്ങൾ നേടി.

ആദ്യ ആട്ടക്കഥ രചിച്ചത് ഇരുപത്തിമൂന്നാം വയസ്സിലാണ് 'ഭവദേവചരിതം'. കഥകളി മുദ്രയിലും കർണാടക സംഗീതത്തിലും ലഭിച്ച പരിശീലനം ഇതിന് തുണയായി. 'മേഘദൂത്', 'ഉർവശി പുരൂരവസ്സ്', 'യയാതി', 'ചണ്ഡാലിക' തുടങ്ങിയ ആട്ടക്കഥകൾ പിറന്നത് ഡൽഹി വാസക്കാലത്താണ്. വടക്കേ ഇന്ത്യക്കാർക്ക് ഇഷ്ടപ്പെടുന്ന കഥകളിലൂടെ കഥകളിയെ അവരിലെത്തിക്കാനുള്ള ശ്രമമായിരുന്നു ഇതിന് പിന്നിൽ. 

'മുകുളം' എന്ന ആദ്യകവിതാ സമാഹാരം മഹാകവി ജി. ശങ്കരക്കുറുപ്പിന്റെ അവതാരികയോടെ പ്രസിദ്ധീകരിച്ചത് പതിനെട്ടാം വയസ്സിൽ. വേറെയും എട്ട് കവിതാസമാഹാരങ്ങളും, ഒരു ചെറുകഥാ സമാഹാരവും, ഒരു യാത്രാവിവരണവും ഇദ്ദേഹത്തിന്റേതായുണ്ട്. ഏറ്റവുമൊടുവിൽ 'ജീവിതം കാവ്യം' എന്ന പേരിൽ ആത്മകഥ കവിതയിലെഴുതി.





</doc>
<doc id="153674" url="https://ml.wikipedia.org/wiki?curid=153674" title="ആകാശത്തിന്റെ നിറം">
ആകാശത്തിന്റെ നിറം

2010 - ലെ ദേശീയപുരസ്കാരം നേടിയ വീട്ടിലേക്കുള്ള വഴി എന്ന ചലച്ചിത്രത്തിന്റെ സംവിധായകനായ ഡി. ബിജുവിന്റെ നാലാമത് ചിത്രമാണ് ആകാശത്തിന്റെ നിറം. അമ്പലക്കര ഗ്ലോബൽ ഫിലിംസാണ് ഈ ചിത്രം നിർമ്മിച്ചത്. ആൻഡമാൻ നിക്കോബാർ ദ്വീപിലെ നാല് പേരുടെ കഥയാണ് ചിത്രത്തിന്റെ ഇതിവൃത്തം. ആൻഡമാൻ നിക്കോബാർ ദ്വീപിലെ നീൽ ദ്വീപിലാണ് ചിത്രീകരണം നടന്നത്. പൃഥ്വിരാജ്, ഇന്ദ്രജിത്ത്, നെടുമുടി വേണു, അനൂപ് ചന്ദ്രൻ, ഇന്ദ്രൻസ്, ശ്രീരാമൻ, സി.ജെ. കുട്ടപ്പൻ, ഗീഥ, സലാം, മാസ്റ്റർ ഗോവർധൻ, അമല പോൾ എന്നിവരാണ് ചിത്രത്തിലെ പ്രധാനകഥാപാത്രങ്ങളെ അവതരിപ്പിക്കുന്നത്. ബിജുവിന്റെ 8 വയസ്സ് പ്രായമുള്ള മകനും ചിത്രത്തിൽ അഭിനയിച്ചിരിക്കുന്നു. ചിത്രീകരണ വേളയിൽ തന്നെയാണ് ചിത്രത്തിന്റെ സംഭാഷണങ്ങൾ രേഖപ്പെടുത്തിയത്. ചിത്രത്തിലെ കഥാപാത്രങ്ങൾക്ക് പ്രത്യേകം പേരുകളില്ല.

2011-ൽ ഗോവയിൽ നടന്ന അന്താരാഷ്ട്ര ചലച്ചിത്രോത്സവത്തിൽ നവംബർ 24-ന് വിദേശ പ്രതിനിധികൾക്കായി ചിത്രത്തിന്റെ പ്രത്യേക പ്രദർശനം നടത്തി. 2012-ൽ ചൈനയിൽ നടന്ന ഷാങ്ഹായ് മേളയിൽ ഈ ചിത്രം പ്രദർശിപ്പിച്ചു. 17 ചിത്രങ്ങളാണ് മേളയിൽ പ്രദർശിപ്പിക്കുന്നത്. 106 രാജ്യങ്ങളിൽ നിന്നുള്ള 1806 ചലച്ചിത്രങ്ങളിൽ നിന്നുമാണ് ഈ ചിത്രം തിരഞ്ഞെടുക്കപ്പെട്ടത്. 11 വർഷങ്ങൾക്കു ശേഷമാണ് ഒരു മലയാളചിത്രം ഇതിനായി തിരഞ്ഞെടുക്കപ്പെട്ടത് 2011-ലെ സംസ്ഥാന ചലച്ചിത്രപുരസ്കാരത്തിൽ ജൂറിയുടെ പ്രത്യേക പുരസ്കാരം ഈ ചിത്രത്തിനു ലഭിച്ചു.

കസാഖിസ്ഥാനിലെ യുറേഷ്യ രാജ്യാന്തര ചലച്ചിത്രാത്സവത്തിന്റെ മത്സര വിഭാഗത്തിലേക്കു ആകാശത്തിന്റെ നിറം തിരഞ്ഞെടുക്കപ്പെട്ടു. മികച്ച ചിത്രത്തിനുള്ള ഓസ്‌കാർ പുരസ്‌കാരത്തിന്റെ നോമിനേഷനുള്ള ചുരുക്കപ്പട്ടികയിലും ചിത്രം സ്ഥാനം നേടി.
ചെറുപ്പക്കാരനായ പോക്കറ്റടിക്കാരൻ (ഇന്ദ്രജിത്) ഒരു തുറമുഖ നഗരത്തിലെ കരകൗശല വിൽപ്പനകേന്ദ്രത്തിൽ കണ്ടുമുട്ടുന്ന വൃദ്ധനെ (നെടുമുടി വേണു) കത്തികാട്ടി ഭീഷണിപ്പെടുത്തി പണം കവരാൻ ശ്രമിക്കുന്നു. എന്നാൽ ചെറുപ്പകാരന്റെ പ്രതീക്ഷകളെ അട്ടിമറിച്ചുകൊണ്ട് വൃദ്ധൻ പെട്ടെന്ന് ബോട്ട് മുന്നോട്ടെടുത്തു. ഒറ്റപ്പെട്ട ഒരു ദ്വീപിലാണ് ആ ബോട്ട് എത്തിച്ചേർന്നത്. അവിടെ വൃദ്ധനെക്കൂടാതെ വേലക്കാരൻ (അനൂപ് ചന്ദ്രൻ), ബധിരയും മൂകയുമായ യുവതി (അമല പോൾ), ഒരാൺകുട്ടി (ഗോവർദ്ധൻ) എന്നിവർ മാത്രമാണ് ഉണ്ടായിരുന്നത്. ദ്വീപിൽ നിന്നും രക്ഷപ്പെടാൻ യാതൊരു വഴിയുമില്ലെന്നു ചെറുപ്പക്കാരൻ തിരിച്ചറിയുന്നു. അതിനാലുള്ള ദേഷ്യവും അസ്വസ്ഥതയും അയാൾ പലവിധത്തിൽ പുറത്തുകാണിക്കുന്നു. എന്നാൽ അതിനൊന്നും യാതൊരു ഫലവും കാണുന്നില്ല. വൃദ്ധന്റെ യാത്രകളിലുള്ള ദുരൂഹതകളും പലപ്പോഴും ദ്വീപിലെത്തിച്ചേരുന്ന ഒരു യുവാവും (പൃഥ്വിരാജ്) ചെറുപ്പക്കാരനെ അസ്വസ്ഥനാക്കുന്നു.

നഗരത്തിന്റെ അഴുക്കു ജീവിതത്തിൽ പൂണ്ടിരുന്ന ചെറുപ്പക്കാരൻ പതിയെ ദ്വീപിലെ സ്വച്ഛവും ശാന്തവുമായ ജീവിതവുമായി പൊരുത്തപ്പെടുന്നു. ഈ വേളയിൽ പ്രകൃതിയെക്കുറിച്ചും തനിക്കു വേണ്ടി മാത്രമല്ലാതെ ജീവിക്കുന്നതെക്കുറിച്ചുമൊക്കെയുള്ള തിരിച്ചറിവുകൾ അയാളിൽ ജനിക്കുന്നു.




</doc>
<doc id="153679" url="https://ml.wikipedia.org/wiki?curid=153679" title="ആലത്തൂർ അനുജൻ നമ്പൂതിരിപ്പാട്">
ആലത്തൂർ അനുജൻ നമ്പൂതിരിപ്പാട്

സാഹിത്യത്തിലും പത്രപ്രവർത്തനത്തിലും വൈദ്യശാസ്ത്രത്തിലും വിജയം വരിച്ച ഒരു കേരളീയപണ്ഡിതനായിരുന്നു ആലത്തൂർ അനുജൻ നമ്പൂതിരിപ്പാട്. കൊച്ചി വടക്കാഞ്ചേരി ആലത്തൂർ ജനാർദനൻ നമ്പൂതിരിയുടെ പുത്രനായി കൊല്ലവർഷം 1057 മേടം 12-ന് (1882 ഏപ്രിൽ) ജനിച്ചു. കൃഷ്ണൻ എന്നായിരുന്നു പേര്. ഗുരുകുല സമ്പ്രദായപ്രകാരം പ്രഗല്ഭൻമാരായ ആചാര്യൻമാരുടെ അടുത്തുനിന്നു കാവ്യനാടകാലങ്കാരങ്ങളും വേദശാസ്ത്രങ്ങളും വൈദ്യവും അഭ്യസിച്ച് നമ്പൂതിരിസമുദായത്തിന്റെ സർവതോമുഖമായ പുരോഗതിക്കുവേണ്ടിയുള്ള യത്നങ്ങളിൽ പങ്കെടുത്തു. അസാധാരണമായ കവിതാവാസനയാൽ അനുഗൃഹീതനായിരുന്ന ഇദ്ദേഹം 22-ആമത്തെ വയസ്സിൽ ബ്രഹ്മാനന്ദവിലാസം കാവ്യവും വേളീമഹോത്സവം തുള്ളലും രചിച്ചു. സാഹിത്യസൌരഭം (കവിതാസമാഹാരം), ഭർത്തൃഹരിസുഭാഷിതം (കിളിപ്പാട്ട്), ശ്രീമൂലശതകം (കാവ്യം), റാണി ഗംഗാധര ലക്ഷ്മി (ചരിത്രാഖ്യായിക) എന്നിവയാണ് മറ്റു പ്രധാന കൃതികൾ. ലന്തക്കാർ പറങ്കികളെ തോല്പിച്ചു കൊടുങ്ങല്ലൂരിലെയും കൊച്ചിയിലെയും കോട്ടകൾ പിടിച്ചടക്കിയ കൊല്ലം 9-ആം നൂറ്റാണ്ടിന്റെ പൂർവാർധത്തിലെ കൊച്ചി രാജ്യചരിത്രം പശ്ചാത്തലമാക്കി നിർമിച്ചിട്ടുള്ള റാണി ഗംഗാധരലക്ഷമിയാണ് ഇവയിൽ ഏറ്റവും ശ്രദ്ധേയം. 1943 ജനുവരി 7-ന് ഇദ്ദേഹം അന്തരിച്ചു.


</doc>
<doc id="153688" url="https://ml.wikipedia.org/wiki?curid=153688" title="അനുദ്രുതം">
അനുദ്രുതം

അർധചന്ദ്ര (υ) സംജ്ഞയുള്ളതും ഒരക്ഷരകാലം മാത്രം സമയദൈർഘ്യമുള്ളതും കൈപ്പത്തി കമഴ്ത്തി ഒന്നടിക്കുന്നതുമായ താളാംഗമാണ് അനുദ്രുതം. സംഗീതത്തിന്റെ മാതാവ് ശ്രുതിയും പിതാവ് ലയവും (താളം) ആണെന്നാണ് സങ്കല്പം. കാലം, മാർഗം, ക്രിയ, അംഗം, ഗ്രഹം, ജാതി, കള, ലയം, യതി പ്രസ്താരം എന്നീ ദശപ്രമാണങ്ങളിൽ നാലാമത്തേതായ അംഗം താളത്തിന്റെ അവയവമാണ്. ഷഡംഗം എന്ന പേരിൽ പ്രചാരമുള്ള ആറ് അംഗങ്ങളിൽ ആദ്യത്തേതാണ് അനുദ്രുതം. മറ്റ് അഞ്ചെണ്ണം ദ്രുതം, ലഘു, ഗുരു, പ്ലുതം, കാകപാദം എന്നിവയാണ്. ഇവയിൽ അനുദ്രുതം, ദ്രുതം, ലഘു എന്നീ അംഗങ്ങൾ മാത്രമേ സപ്തതാളങ്ങളിൽ പ്രയോഗിക്കുന്നുളളു. എന്നാൽ, 108 താളങ്ങളിൽ ഈ ആറ് അംഗങ്ങളും പ്രയോഗിക്കുന്നുണ്ട്. 


</doc>
<doc id="153693" url="https://ml.wikipedia.org/wiki?curid=153693" title="അനുനാസിക സംസർഗം">
അനുനാസിക സംസർഗം

തൊട്ടടുത്തു വരുന്ന അനുനാസികശബ്ദത്തിന്റെ സ്വാധീനതമൂലം ഒരു വർണത്തിന് അനുനാസികസ്വഭാവം ഉണ്ടാകുന്ന വ്യാകരണപ്രക്രിയാണ് അനുനാസിക സംസർഗം. 

ഉദാ. നെല്+മണി = നെന്മണി 

അനുനാസികാതിപ്രസരത്തിനു മുന്നോടിയായി ഈ വർണവികാരം സംഭവിക്കാറുണ്ട്. 
ഉദാ. നിൻ + കൾ = നിങ്ങൾ

(ഇവിടത്തെ അനുനാസികം തൊട്ടു പിമ്പേയുള്ള വർഗത്തെ സ്വാധീനിക്കുന്നു. തൻമൂലം "ന"കാരത്തിന് കവർഗത്തിന്റെ അനുനാസികമായ "ങ"കാരം വരുന്നു. വർണങ്ങൾ ഒരേ വർഗത്തിൽപ്പെട്ടതാകുമ്പോൾ അനുനാസികാതിപ്രസരത്തോളം വ്യാപിക്കുന്ന അനുനാസികസംസർഗം ഉണ്ടാകുന്നു. (നെഞ്ച്-നെഞ്ഞ്). 



</doc>
<doc id="153694" url="https://ml.wikipedia.org/wiki?curid=153694" title="ശിവനസമുദ്ര വെള്ളച്ചാട്ടം">
ശിവനസമുദ്ര വെള്ളച്ചാട്ടം

കർണാടകയിലെ മാണ്ഡ്യജില്ലയുടേയും ചാമരാജനഗര ജില്ലയുടേയും അതിർത്തിയിലായി സ്ഥിതിചെയ്യുന്ന ശിവനസമുദ്ര വെള്ളച്ചാട്ടം (Kannada: ಶಿವನಸಮುದ್ರ) ഇന്ത്യയിലെ ഏറ്റവും വലിയ വെള്ളച്ചാട്ടങ്ങളിൽ രണ്ടാമത്തെ വെള്ളച്ചാട്ടമാണ്. ശിവനസമുദ്ര എന്ന കൊച്ചു പട്ടണം മാണ്ഡ്യജില്ലയിലാണുള്ളത്. ഡക്കാൻ സമതലങ്ങൾ പിന്നിട്ട് ഒഴുകുന്ന കാവേരീ നദി ഈ സ്ഥലത്തു വെച്ച് രണ്ട് ശാഖകളായി പിരിഞ്ഞ് ഒഴുകുന്നു. ഈ ശാഖകൾക്കിടയിൽ രൂപപ്പെട്ട കരഭാഗമാണ് ഈ ദ്വീപ്. ലോകത്തിലെ ഏറ്റവും വലിയ വെള്ളച്ചാട്ടങ്ങളിൽ പതിനാറാമത്തെ വെള്ളച്ചാട്ടമാണ് ശിവനസമുദ്ര. ഗഗനചുക്കിയെന്നും ഭാരാചുക്കിയെന്നും അറിയപ്പെടുന്ന രണ്ടു വെള്ളച്ചാട്ടങ്ങൾ ചേർന്നതാണ് ശിവസമുദ്ര വെള്ളച്ചാട്ടം. കുടക് ജില്ലയിലെ തലക്കാവേരിയിൽ നിന്നും ഉദ്‌ഭവിച്ച് ഹസൻ, മൈസൂർ, മാണ്ഡ്യ വഴി ഒഴുക്കുന്ന പ്രസിദ്ധമായ കാവേരി നദീതടത്തിൽ ആണ് ശിവനസമുദ്ര സ്ഥിതി ചെയ്യുന്നു. ഏഷ്യയിലെ തന്നെ ആദ്യത്തെ സം‌രംഭമായ ഹൈഡ്രോ ഇലക്ട്രിക് പവർ സ്റ്റേഷൻ സ്ഥിതിചെയ്യുന്നത് ഇവിടെയാണ്‌. ശിവനസമുദ്രവെള്ളച്ചാട്ടം ബ്ലഫ് (Bluff) എന്നും അറിയപ്പെടുന്നു.

മാണ്ഡ്യജില്ലയിലാണ് ശിവനസമുദ്ര എന്ന ചെറുപട്ടണം. എന്നാൽ വെള്ളച്ചാട്ടം പൂർണമായും ചാമരാജനഗര ജില്ലയിലാണ്. ശിവനസമുദ്ര എന്ന കന്നടവാക്കിന് ശിവന്റെ സമുദ്രം എന്നാണർത്ഥം. ശിവന്റെ തിരുജഡയിൽ നിന്നും വരുന്ന തീർത്ഥമായി കാവേരിനദിയെ ജനങ്ങൾ കണ്ടുവരുന്നു. ഹൊയ്‌സാല രാജവംശത്തിന്റെ പ്രതാപം വിളിച്ചോതുന്ന നിരവധി ക്ഷേത്രങ്ങൾ ശിവനസമുദ്രയിൽ ഉണ്ട്. അവയിൽ പ്രധാനപ്പെട്ടത് രംഗനാഥക്ഷേത്രം എന്ന വിഷ്ണുക്ഷേത്രം ആണ്.

മാണ്ഡ്യജില്ലയിലെ മലവല്ലി, ചാമരാജനഗര ജില്ലയിലെ കൊല്ലഗൽ എന്നീ സ്ഥലങ്ങൾക്കിടയിലായി നാഷണൽ ഹൈവേ 209 ന്റെ സമീപത്തായാണ് ശിവനസമുദ്ര വെള്ളച്ചാട്ടം സ്ഥിതിചെയ്യുന്നത്. ഗഗനചുക്കി എന്ന വെള്ളച്ചാട്ടത്തിന്റെ തൊട്ടടുത്തു തന്നെയാണ് ബാരാചുക്കി എന്ന രണ്ടാമത്തേ വെള്ളച്ചാട്ടവും ഉള്ളത്. എന്നാൽ ആ വെള്ളച്ചാട്ടം ഉള്ള സ്ഥലത്തേക്കുള്ള യാത്ര കാവേരി നദിക്കു സമാന്തരമായി കുറേദൂരം പോയശേഷം മറുകരയിലൂടെ വളഞ്ഞ്, 18 കിലോമീറ്റർ സഞ്ചരിച്ചു വേണം എത്തിച്ചേരാൻ. ഇവിടെ കൊടുത്തിരിക്കുന്ന റോഡ് മാപ്പ് നോക്കുക.

ബാംഗ്ലൂർ നിന്നും കനകപുര വഴി നാഷ്ണൽ ഹൈവേ 209 വഴി 126 കിലോമീറ്റർ സഞ്ചരിച്ചാൽ ശിവനസമുദ്രയ്ലെ ഗഗന ചുക്കി എന്ന വെള്ളച്ചാട്ടം ഉള്ള സ്ഥലത്ത് എത്തിച്ചേരാവുന്നതാണ്. ബാംഗ്ലൂരിൽ നിന്നും വരുന്നവർക്ക് മൈസൂർ റോഡ് വഴി വന്ന് മാണ്ഡ്യയ്‌ക്കു മുമ്പായിട്ടുള്ള ചെന്നപ്പട്ടണം എന്ന സ്ഥലത്തു നിന്നും തിരിഞ്ഞ് നാഷണൽ ഹൈവേ 209 എത്തിച്ചേരാവുന്നതും ആണ്. മാണ്ഡ്യ ടൗണിൽ നിന്നും 51.5 കിലോമീറ്റർ സഞ്ചരിച്ചാൽ ശിവനസമുദ്ര പട്ടണത്തിൽ എത്താം. മൈസൂരിൽ നിന്നും 70 കിലോമീറ്ററും കോയമ്പത്തൂരിൽ നിന്നും 205 കിലോമീറ്ററും ഉണ്ട് ശിവനസമുദ്രയിലേക്ക്.

വിനോദസഞ്ചാരികളെ ഏറെ ആകർഷിക്കുന്ന ഒരു കേന്ദ്രമാണ് ശിവനസമുദ്ര വെള്ളച്ചാട്ടം. മൺസൂൺ കാലത്താണ് ഇവിടെ തിരക്കേറുന്നത്. ജൂലൈ മുതൽ ഒക്‌ടോബർ വരെ ഉള്ള മാസങ്ങളായിരിക്കും ഈ സ്ഥലം സന്ദർശിക്കാൻ ഏറ്റവും യോജിച്ച സമയം. ഗവൺമെന്റ് അധികം നിർമ്മാണപ്രവർത്തനങ്ങൾ ഒന്നും തന്നെ ഇവിടെ നടത്തിയിട്ടില്ല. എങ്കിലും ഉയർത്തി കെട്ടിയ "ജലദർശിനി" എന്നറിയപ്പെടുന്ന കോൺക്രീറ്റ് പാതകൾ ഇവിടെയുണ്ട്. ഗഗനചുക്കി എന്ന വെള്ളച്ചാട്ടം ഗവൺമെന്റ് നിർമ്മിച്ചിരിക്കുന്ന കോൺക്രീറ്റ് ജലദർശിനി കളിൽ കയറി നിന്നും നോക്കിക്കാണാനേ പറ്റുകയുള്ളൂ, അതേ സമയം ബാരാച്ചുക്കിയിൽ വെള്ളച്ചാട്ടത്തിന്റെ അടിവശം വരെ കോൺക്രീറ്റ് പടികൾ നിർമ്മിച്ചിരിക്കുന്നതിനാൽ അവിടെ ഇറങ്ങിച്ചെന്ന് കുളിക്കാനും ജലക്രീഡകൾക്കും ഒക്കെയുള്ള അവസരം ലഭിക്കുന്നു. ശിവനസമുദ്രയിലേക്ക് കയറിച്ചെല്ലാൻ പാസൊന്നും തന്നെ ഗവന്മെന്റ് ഈടാക്കിവരുന്നില്ല; വാഹനങ്ങളുടെ നമ്പർ എഴുതിയെടുത്ത് കടത്തിവിടുന്നു. എന്നാൽ പ്രദേശിവാസികൾ വാഹനങ്ങളിൽ വരുന്നവരോട് പാസ് എന്നു പറഞ്ഞ് നിയമവിരുദ്ധമായി പണം പിരിക്കുന്നുണ്ട്. ഗഗനചുക്കിയിലെ ചെറിയൊരു റെസ്റ്റോറന്റ് ഒഴിച്ചാൽ വെള്ളച്ചാട്ടത്തിന്റെ പരിസരപ്രദേശങ്ങളിലൊരിടത്തും വ്യാപാരസ്ഥാപനങ്ങൾ ഇല്ല. അതുകൊണ്ടുതന്നെ സഞ്ചാരികളായി എത്തുന്നവർ ഭക്ഷണം പാചകം ചെയ്തു കഴിക്കുന്ന കാഴ്‌ചകൾ സുലഭമാണ്.

സഞ്ചാരികളായി ഇവിടെ എത്തുന്നവർക്ക് കാണാൻ പഴയ ഹൊയ്‌സാല പ്രതാപം വിളിച്ചോതുന്ന നിരവധി ക്ഷേത്രങ്ങൾ ശിവനസമുദ്രയിൽ അങ്ങിങ്ങായി ഉണ്ട്. അതുകൂടാതെ അധികം ദൂരെയല്ലാതെ തന്നെ മറ്റുചില പ്രധാന വിനോദസഞ്ചാര കേന്ദ്രങ്ങൾ കൂടി ഇവിടെ ഉണ്ട്. അവ:

വിജയനഗര സാമ്രാജ്യത്തിന്റെ പ്രൗഢിയും പ്രതാപവും നിലനിന്നിരുന്ന കാലത്തെ അനുസ്മരിപ്പിക്കുന്ന നിരവധി ശിവക്ഷേത്രങ്ങൾ ഉള്ള സ്ഥലമാണ് തലക്കാട്. ശിവനസമുദ്രയിൽ നിന്നും 24 കിലോമീറ്റർ ദൂരെയായിട്ടാണ് തലക്കാട് എന്ന സ്ഥലം സ്ഥിതിചെയ്യുന്നത്. കാവേരി നദി വളരേയേറെ വളഞ്ഞൊഴുകുന്ന ഈ സ്ഥലത്തിന് ഒട്ടേറെ ചരിത്ര പ്രത്യേകതകൽ ഉള്ളതാണ്. എ. ഡി. 247 കാലഘട്ടം മുതൽ വിജയനഗര സാമ്രാജ്യത്തിലെ രാജാക്കന്മാരായ ഹർഷവർദ്ധന, പുരുഷ, രാഷ്ട്രകൂതസ്, വിഷ്ണുവർദ്ധന തുടങ്ങിയവരുടെ പെരുമ വിളിച്ചോതുന്ന സ്ഥലമെന്ന നിലയിൽ തലക്കാട് വളരെ പ്രസിദ്ധമാണ്.

ശിവനസമുദ്രയിൽനിന്നും 45 കിലോമീറ്റർ ദൂരെയായി ഈ ക്ഷേത്രം സ്ഥിതി ചെയ്യുന്നു. ഹൊയ്‌സാല രാജവംശം അവസാനമായി പണികഴിപ്പിച്ച ക്ഷേത്രമാണ് സോമനാഥപുര കേശവക്ഷേത്രം. എ. ഡി. 1268 - ഇൽ പണി കഴിപ്പിച്ചാണ് ഈ ക്ഷേത്രം എന്നു വിശ്വസിക്കപെടുന്നു. ശ്രീകൃഷ്ണനാണിവിടുത്തെ ആരാധനാമൂർത്തി. 

പ്രസിദ്ധമായ മല്ലികാർജ്ജുനക്ഷേത്രം സ്ഥിതി ചെയ്യുന്ന സ്ഥലമാണിത്. തലക്കാടിനടുത്തായിട്ടാണീ സ്ഥലം. കാവേരി നദി ദിശമാറിയൊഴുക്കുന്ന ഈ സ്ഥലമായതിനാൽ ആണ് മുതുകുത്തൂർ എന്ന പേരു വന്നത്. എല്ലാവർഷവും ജനുവരി, ഫെബ്രുവരി മാസങ്ങളിലാണിവിടെ ഉത്സവം നടക്കുന്നത്. മഹാഭാരതകഥയിലെ പാണ്ഡവരിലൊരാളായ അർജുനൻ ഇവിടെ മലമുകലിൽ വസിച്ചിരുന്നതായി നാട്ടുകാർ വിശ്വസിക്കുന്നു. മല്ലികപ്പൂക്കളാൽ അർച്ചന നടത്തി അർജുനൻ ശിവപ്രീതി നേടിയ സ്ഥലമാണത്രേ ഇത്. തലക്കാട് വെച്ച് 12 വർഷത്തിൽ ഒരിക്കൽ നടത്തിവരുന്ന പഞ്ചലിംഗദർശനം എന്ന ക്ഷേത്രദർശനപരിപാടീയിലെ അഞ്ച് ക്ഷേത്രങ്ങളിൽ ഒന്നാണ് ഈ മല്ലികാർജ്ജുനക്ഷേത്രം.



</doc>
<doc id="153699" url="https://ml.wikipedia.org/wiki?curid=153699" title="അനുപല്ലവി">
അനുപല്ലവി

സംഗീതനിബദ്ധമായ ഗാനങ്ങളുടെ അംഗങ്ങളിലൊന്നാണ് അനുപല്ലവി. പല്ലവി, അനുപല്ലവി, ചരണം എന്നിങ്ങനെയാണ് അംഗങ്ങളുടെ ക്രമം. പല്ലവിയുമായി സംഗീതപരമായും സാഹിത്യപരമായും അനുപല്ലവി ബന്ധപ്പെട്ടിരിക്കും. ഉദാഹരണം.

അനുപല്ലവികളില്ലാത്ത ഗാനങ്ങൾ ധാരാളമുണ്ട്. പല്ലവിയുമായി ബന്ധപ്പെടുത്തിക്കൊണ്ടുള്ള അനുപല്ലവിയോടുകൂടിയ ഗാനങ്ങൾ ഉണ്ടാക്കിത്തുടങ്ങിയത് ത്യാഗരാജഭാഗവതരുടെ കാലംമുതല്ക്കാണെന്നു പറയപ്പെടുന്നു. ചരണത്തിന്റെ അവസാനഭാഗമാണ് അനുചരണം. മിക്ക കീർത്തനങ്ങളിലും അനുചരണത്തിലെ സംഗീതാംശം അനുപല്ലവിയുടേതായിട്ടാണ് കണ്ടുവരുന്നത്. പല്ലവി, അനുപല്ലവി, പല്ലവി, ചരണം എന്നിങ്ങനെയാണ് പാടുന്നതിനുള്ള ക്രമം.


</doc>
<doc id="153700" url="https://ml.wikipedia.org/wiki?curid=153700" title="കൽപധേനു കാർഷിക മാസിക">
കൽപധേനു കാർഷിക മാസിക

കേരള കാർഷിക സർവ്വകലാശാലയുടെ ഔദ്യോഗിക കാർഷിക മാസികയാണ് കൽപധേനു കാർഷിക മാസിക. സർവ്വകലാശാല ആരംഭിച്ച് ആദ്യ കാലം മുതൽ പ്രസിദ്ധീകരിച്ചു കൊണ്ടിരുന്നു. സാങ്കേതിക കാരണങ്ങൾ കഴിഞ്ഞ മൂന്ന് വർഷമായി മുടങ്ങിക്കിടക്കുകയായിരുന്ന മാസിക പുനപ്രസിദ്ധീകരിക്കാനിരിക്കുകയാണ്. സർവകലാശാലയുടെ ഗവേഷണ ഫലങ്ങളും ഓരോ സീസണിൽ അവലംബിക്കേണ്ട കാർഷിക രീതികളും ഉൾപ്പെടെ എല്ലാ വിവരങ്ങളും അറിയിക്കുന്ന പ്രസിദ്ധീകരണം കർഷകർക്ക് വളരെ പ്രയോജനകരമായിരുന്നു. മികച്ച കാർഷിക പ്രസിദ്ധീകരണമെന്ന പേരും മാസികക്കുണ്ടായിരുന്നു. പട്ടാമ്പി നെല്ല് ഗവേഷണകേന്ദ്രം ഡയറക്ടറായ ഡോ. പി.വി ബാലചന്ദ്രനാണ് മാസികയുടെ ഡയറക്ടർ.


</doc>
<doc id="153717" url="https://ml.wikipedia.org/wiki?curid=153717" title="അനുപ്രാസം">
അനുപ്രാസം

പദ്യത്തിൽ വ്യഞ്ജനാക്ഷരങ്ങളുടെ ആവർത്തനമാണ് പ്രാസം. ഒരേ വ്യഞ്ജനത്തിന്റെ ആവർത്തനം നാലു പാദത്തിലും പ്രഥമാക്ഷരം, അന്ത്യാക്ഷരം മുതലായ ക്ലുപ്തസ്ഥാനങ്ങളിൽ വന്നാൽ അവയ്ക്ക് ആദിപ്രാസം, ദ്വിതീയാക്ഷരപ്രാസം, അന്ത്യപ്രാസം തുടങ്ങിയ പേരുകൾ. ഈ വിധത്തിലല്ലാതെ ഒരു പാദത്തിലോ ഒന്നിലധികം പാദങ്ങളിലോ ഒന്നോ അധികമോ വ്യഞ്ജനം ആവർത്തിക്കപ്പെടുന്നതാണ് അനുപ്രാസം.

അനുപ്രാസം പ്രധാനമായി മൂന്നിനമാണ്: ഛേകാനുപ്രാസം. കൂട്ടക്ഷരത്തെ ഇരട്ടയായി ആവർത്തിക്കുന്നത്.

ഉദാ.

വൃത്ത്യനുപ്രാസം. കൂട്ടക്ഷരത്തെ ഒന്നിലേറെത്തവണയോ ഒറ്റയക്ഷരത്തെ ഒന്നോ അധികമോ തവണയോ ആവർത്തിക്കുന്നത്.

ഉദാ.

ഉപനാഗരികാവൃത്തി തുടങ്ങിയ വൃത്തി(രീതി)കളെ ജനിപ്പിക്കുകയാലാണ് വൃത്താനുപ്രാസം എന്നു പേരുണ്ടായത്. മധുരവ്യഞ്ജനപ്രാസം, വൈദർഭീരീതി എന്ന് തുടങ്ങിയ ഭാഷാഭൂഷണത്തിലെ രീതി വിവരണങ്ങളും അവയ്ക്കു കാണിച്ചിട്ടുള്ള പ്രാസബഹുലമായ ലക്ഷ്യങ്ങളും കുട്ടിക്കൃഷ്ണമാരാരുടെ സാഹിത്യഭൂഷണത്തിൽ വിമർശിക്കപ്പെട്ടിട്ടുണ്ട്.

ലാടാനുപ്രാസം. താത്പര്യത്തിൽ മാത്രം ഭേദം കല്പിച്ച് ഒരേ പദസമൂഹത്തെ ആവർത്തിക്കുന്നത്.

ഉദാ.


</doc>
<doc id="153741" url="https://ml.wikipedia.org/wiki?curid=153741" title="കൂരി">
കൂരി

കൂരി അഥവാ ഏട്ട എന്ന പേരിൽ അറിയപ്പെടുന്ന ഒരു സമുദ്രജലമൽസ്യമാണിത്. ശുദ്ധജലത്തിലും കടൽ വെള്ളത്തിലും ഇതിന്റെ വകഭേദങ്ങൾ ഉണ്ട്. English Name : Blacktip Sea Catfish 

കൂരി, ചില്ലാൻ മഞ്ഞക്കൂരി, മഞ്ഞളേട്ട എന്നീ പേരിൽ അറിയപ്പെടുന്ന താരതമ്യേന ചെറിയ മൽസ്യങ്ങൾ ശുദ്ധജലത്തിലും ഓരു വെള്ളങ്ങളിലും അഴിമുഖങ്ങളിലും കായലിലും കാണപ്പെടുന്നു. കടലിലുള്ള ഏട്ട സ്രാവിനെപ്പോലെ പോലെ വളരെ വലിപ്പത്തിലുള്ളതും കാണാറുണ്ട്. മുന്തിരിക്കുലകളെപ്പോലെ മുട്ടകളുള്ള ഈ മത്സ്യത്തിന്റെ മുട്ടകൾ രുചിയേറിയതും മൽസ്യവിഭവങ്ങളിൽ പ്രധാനവുമാണ്‌ ഇവയെ ഏട്ടമുട്ട എന്ന പറയപ്പെടുന്നു.
ശുദ്ധജലത്തിലും ഉപ്പുവെള്ളത്തിലും വസിക്കുന്ന ഇവയുടെ ഉടലിനെക്കാൾ തല ഉപയോഗിച്ചുള്ള എട്ടത്തലക്കറിയാണു കേരളീയർക്ക് പ്രിയം.
കേരള തീരത്ത് പരിശോധനക്ക് വിധേയമായ 1000 മത്സ്യ സ്പീഷിസുകളിൽ ഏട്ട മത്സ്യം അപകട ഭീഷണി നേരിടുന്നുവെന്ന് ഈയടുത്ത് പഠനങ്ങൾ രേഖപ്പെടുത്തിയിട്ടുണ്ട്.
മഞ്ഞക്കൂരി


</doc>
<doc id="153746" url="https://ml.wikipedia.org/wiki?curid=153746" title="ജൂബ">
ജൂബ

ദക്ഷിണ സുഡാന്റെ തലസ്ഥാനമാണ് ജൂബ Juba () . 2011 ജൂലൈ 9 ന് രൂപം കൊണ്ട ദക്ഷിണ സുഡാനിലെ ഏറ്റവും വലിയ നഗരവും ജൂബയാണ്.ദക്ഷിണസുഡാനിലെ 28 സംസ്ഥാനങ്ങളിലൊന്നായ ജൂബെക്കിന്റെ ആസ്ഥാനവും ജൂബയാണ്. വെള്ള നൈൽ നദിയുടെ തീരത്താണ് ഈ നഗരം സ്ഥിതി ചെയ്യുന്നത്.2011 ലെ കണക്കുകൾ അനുസരിച്ച് 3,72,000 ആണ് ജൂബയിലെ ജനസംഖ്യ.



</doc>
<doc id="153756" url="https://ml.wikipedia.org/wiki?curid=153756" title="അനുബന്ധം">
അനുബന്ധം

അനുബന്ധം എന്ന വാക്ക് സാധാരണയായി "അപ്പൻഡിക്സ്" എന്ന ഇംഗ്ലീഷ് പദത്തിനു പകരമായിട്ടാണ് പ്രയോഗിച്ചുവരുന്നത്. എന്നാൽ വിവിധയിടങ്ങളിൽ വിവിധ അർത്ഥത്തിൽ പ്രയോഗിച്ചുവരുന്ന ഒരു പദമാണ് അനുബന്ധം.

മുഖ്യകൃതിയോട് കൂട്ടിച്ചേർക്കുന്ന ആനുഷംഗികമായ ഭാഗത്തിന് പറയുന്ന പേര്. അനുബന്ധപദത്തിന് കൂട്ടിക്കെട്ടൽ, ചേർച്ച, പിൻതുടർച്ച, പ്രതിബന്ധം എന്നെല്ലാം അർഥങ്ങളുണ്ട്. എങ്കിലും, സാഹിത്യത്തിൽ മുഖ്യഗ്രന്ഥത്തിന്റെകൂടെ ചേർക്കുന്ന ബന്ധപ്പെട്ട അംശം എന്ന അർഥത്തിലാണ് സാർവത്രികമായി പ്രയോഗിച്ചുപോരുന്നത്. ഇംഗ്ലീഷിൽ "അപ്പൻഡിക്സ്, സപ്ലിമെന്റ്" (Appendix, Supplement) എന്നീ പദങ്ങൾ ഈ അർഥത്തിലാണ് വ്യവഹരിക്കപ്പെടുന്നത്.

വ്യാകരണകാര്യസൂചന ചെയ്യാൻ സംസ്കൃത ധാതുക്കളുടെ പിൻപിൽ ചേർക്കുന്ന അക്ഷരം. ഇതിനെ അനുബന്ധമെന്നും "ഇത്ത്"എന്നും പ്രക്രിയാചിഹ്നങ്ങളുടെ കൂട്ടത്തിൽ പാണിനി പരാമർശിച്ചിട്ടുണ്ട്.

വിവേകമുണ്ടായ ഉടൻതന്നെ (അനു) മുമുക്ഷുവിനെ ഗ്രന്ഥത്തോടു ബന്ധിപ്പിക്കുന്നത് (ബധ്നാതി), അതായത് മുമുക്ഷുവിനെ വേദാന്തവിചാരത്തിൽ പ്രവർത്തിപ്പിക്കുന്നത് എന്നാണ് അനുബന്ധത്തിന് വേദാന്തമതത്തിൽ കൊടുത്തിരിക്കുന്ന അർഥം. മണ്ഡപത്തിന്റെ നിലനില്പിന് നാലു സ്തംഭങ്ങൾ എന്നപോലെ ശാസ്ത്രഗ്രന്ഥത്തിന്റെ പ്രതിഷ്ഠയ്ക്കും നാല് അനുബന്ധങ്ങൾ (അനുബന്ധ ചതുഷ്ടയം) അത്യാവശ്യമാണ്. അവ അധികാരി, വിഷയം, പ്രയോജനം, സംബന്ധം എന്നിവയാണ്.

അന്തഃകരണത്തെ സ്വാഭാവികമായി ബാധിക്കുന്ന ദോഷങ്ങൾ മലം, വിക്ഷേപം, ആവരണം എന്നിങ്ങനെ മൂന്നാണ്. നിഷിദ്ധകർമാനുഷ്ഠാനംകൊണ്ടുണ്ടാകുന്ന മലം (പാപം) നിഷ്കാമകർമാനുഷ്ഠാനംകൊണ്ടും വിക്ഷേപം ഉപാസനകൊണ്ടും ഒഴിവാക്കാം. ഈ രണ്ടു ദോഷങ്ങളെ ഇപ്രകാരം അകറ്റിയവനും നിത്യാനിത്യ വസ്തുവിവേകം തുടങ്ങിയ സാധനചതുഷ്ടയംകൊണ്ടു സമ്പന്നനുമായ സജ്ജനമാണ് അധികാരി.

ഗ്രന്ഥത്തിന്റെ ഉള്ളടക്കമാണ് വിഷയം. വേദാന്തമതത്തെ സംബന്ധിച്ചിടത്തോളം ജീവനും ബ്രഹ്മാവും തമ്മിലുള്ള ഐക്യത്തിന്റെ പ്രതിപാദനമാണ് അത്.

പ്രാപഞ്ചിക ദുഃഖത്തിന്റെ നിവൃത്തിയും പരമാനന്ദത്തിന്റെ അവാപ്തിയും ചേർന്ന മോക്ഷമാണ് വേദാന്തശാസ്ത്രത്തിന്റെ പരമമായ പ്രയോജനം; ആത്മജ്ഞാനം അവാന്തര പ്രയോജനവും.

ഗ്രന്ഥത്തിനും വിഷയത്തിനും തമ്മിൽ പ്രതിപാദ്യപ്രതിപാദകരൂപമായ സംബന്ധം; അധികാരിക്കും പ്രയോജനത്തിനും തമ്മിൽ പ്രാപ്യപ്രാപകരൂപമായ സംബന്ധം; അധികാരിക്കും വിചാരത്തിനും തമ്മിൽ കർത്തൃകർത്തവ്യരൂപമായ സംബന്ധം; ഗ്രന്ഥത്തിനും ജ്ഞാനത്തിനും തമ്മിൽ ജന്യജനകരൂപമായ സംബന്ധം എന്നിങ്ങനെ മുഖ്യമായി സംബന്ധം നാലുവിധം. ശ്രവണം, ജ്ഞാനം എന്നിവ തമ്മിലും ജ്ഞാനം, മോക്ഷം എന്നിവ തമ്മിലും സാധ്യസാധനരൂപമായ സംബന്ധമുണ്ട്; ഇങ്ങനെ മറ്റു സംബന്ധങ്ങളും.

പ്രയോജനം ആദിയിൽത്തന്നെ പറയാതിരുന്നാൽ ഒരു ശാസ്ത്രവും ഒരു കർമവും ആരാലും സ്വീകരിക്കപ്പെടുകയില്ല എന്നാണ് ഈ ആപ്തവചനത്തിന്റെ സാരം. അതുകൊണ്ടാണ് പ്രയോജനം മുതലായവ ശാസ്ത്രഗ്രന്ഥത്തിന്റെ ആദിയിൽത്തന്നെ നിർദ്ദേശിക്കണമെന്ന് വേദാന്തികൾ അനുശാസിക്കുന്നത്. അനർഹന്മാർക്കു പ്രവേശനം നിഷേധിക്കുക എന്നതും അനുബന്ധചതുഷ്ടയത്തിന്റെ ഒരു ലക്ഷ്യമായി കണക്കാക്കാം.

താനവർണത്തെ ഗാനരൂപത്തിന്റെ അവസാനഭാഗത്ത് അർഥപൂർത്തിക്കുവേണ്ടി അനുബന്ധമായി ചേർത്തു പാടുന്ന ഭാഗം. 18-ആം നൂറ്റാണ്ടിൽ നടപ്പിലിരുന്ന ഒരു പ്രത്യേകതയാണിത്. സൊനാറ്റ (sonata) എന്ന യൂറോപ്യൻ സംഗീതസംവിധാനത്തിലും ഇങ്ങനെ അനുബന്ധം ചേർക്കാറുണ്ട്. ഘടനയിലും പ്രയോഗസമ്പ്രദായത്തിലും ഇവ രണ്ടിനും സാദൃശ്യമുണ്ട്. 18-ആം നൂറ്റാണ്ടിനുശേഷം രചിക്കപ്പെട്ട താനവർണങ്ങളിൽ അനുബന്ധം ചേർക്കുന്ന പതിവ് സംഗീതജ്ഞർ പ്രായേണ ഉപേക്ഷിച്ചുവന്നു.

ഗാനങ്ങൾക്ക് കൂടുതൽ പൂർണത നല്കുന്നതിന് അനുബന്ധം സഹായിക്കുന്നു. അനുബന്ധം ഉൾക്കൊള്ളിച്ചിട്ടുള്ള ഒരു വർണം പാടുമ്പോൾ സാധാരണപോലെ പല്ലവി, അനുപല്ലവി, മുക്തായിസ്വരം, ചരണം, ചരണസ്വരം ഇവ പാടിയശേഷം വീണ്ടും ചരണംപാടുന്നു. അതിനുശേഷമാണ് അനുബന്ധം ആരംഭിക്കുന്നത്. അനുബന്ധത്തിന്റെ സാഹിത്യം ആദ്യഭാഗത്തിന്റെ സാരം പൂർണമാക്കുന്നതിന് സഹായിക്കുന്ന വിധത്തിലാണ് രചിക്കുക. ചില വർണങ്ങളിലെ അനുബന്ധങ്ങളിൽ സാഹിത്യവും സ്വരവും ഉണ്ടായിരിക്കുമെങ്കിലും ചിലതിൽ സാഹിത്യം മാത്രമേ കാണൂ.

ഭൈരവിരാഗത്തിലുള്ള "വിരിബോണി" എന്നാരംഭിക്കുന്ന പ്രസിദ്ധമായ വർണത്തിന് "ചിരുചെമാടലു" എന്നു തുടങ്ങുന്ന ഒരു അനുബന്ധം ഉണ്ടെങ്കിലും ഇപ്പോൾ അത് ഉപേക്ഷിച്ചുകൊണ്ടാണ് പാടാറുള്ളത്. രാമസ്വാമിദീക്ഷിതർ, സൊൺടി വെങ്കടസുബ്ബയ്യ എന്നിവർ രചിച്ചിട്ടുള്ള താനവർണങ്ങളിലും ആരഭിരാഗത്തിലുള്ള "സാധിൻചന"എന്നാരംഭിക്കുന്ന ത്യാഗരാജകൃതിയിലും അനുബന്ധം ചേർത്തുകാണുന്നു.



</doc>
<doc id="153757" url="https://ml.wikipedia.org/wiki?curid=153757" title="ശിവനസമുദ്ര ഹൈഡ്രോ ഇലക്ട്രിക് പവർ സ്റ്റേഷൻ">
ശിവനസമുദ്ര ഹൈഡ്രോ ഇലക്ട്രിക് പവർ സ്റ്റേഷൻ

1902 - ഇൽ കമ്മീഷൻ ചെയ്ത ഏഷ്യയിലെ തന്നെ ആദ്യത്തെ ഹൈഡ്രോ ഇലക്ട്രിക് പവർ സ്റ്റേഷൻ ആണ് കർണാടകയിലെ മാണ്ഡ്യജില്ലയിൽ ശിവനസമുദ്ര എന്ന സ്ഥലത്തു സ്ഥിതി ചെയ്യുന്ന ഹൈഡ്രോ ഇലക്ട്രിക് പവർ സ്റ്റേഷൻ. അന്നത്തെ മൈസൂർ ദിവാനായിരുന്നു ശ്രീ. ഷേഷാദ്രി ഐയ്യർ ആയിരുന്നു അതിന്റെ ഉദ്‌ഘാടനം നിർവഹിച്ചത്. ഇന്ത്യയിൽ ഉള്ള പഴയ തലമുറയിൽ പെട്ട പവർസ്റ്റേഷനിൽപ്പെട്ട ഒന്നാണീ പവർസ്റ്റേഷന്. 


</doc>
<doc id="153774" url="https://ml.wikipedia.org/wiki?curid=153774" title="വി. അബ്ദുല്ല">
വി. അബ്ദുല്ല

കേരളത്തിലെ പ്രമുഖനായ ഒരു വിവർത്തകനും എഴുത്തുകാരനും സാമൂഹികപ്രവർത്തകനുമായിരുന്നു വി. അബ്ദുല്ല. ചൈന്നൈലെ ഓറിയന്റ് ലോംഗ്മ്നാന്റെ ഡിവിഷനൽ ഡയറക്ടറായിരുന്നു. പ്രമുഖ പാർലമ്നെന്റേറിയനും കോൺസ്റ്റ്യുന്റ് അസംബ്ലി അംഗവുമായിരുന്ന ബി.പോക്കർ സാഹിബ് ആണ് പിതാവ്. വൈക്കം മുഹമ്മദ് ബഷീർ, എം.ടി. വാസുദേവൻ നായർ, എസ്.കെ. പൊറ്റക്കാട്, മലയാറ്റൂർ രാമകൃഷ്ണൻ തുടങ്ങിയവരുടെ പല പ്രശസ്തനോവലുകളും അദ്ദേഹം ഇംഗ്ലീഷിലേക്ക് വിവർത്തനം ചെയ്തിട്ടുണ്ട്. ഒരു ചലച്ചിത്ര നിർമ്മാതാവുകൂടിയായിരുന്നു അദ്ദേഹം. വിദ്യാർഥിയായിരിക്കേ ക്വിറ്റ് ഇന്ത്യാസമരത്തിൽ പങ്കെടുത്തു.

1921 ൽ കോഴിക്കോട് ജില്ലയിലെ തിക്കോടിയിലാണ് വി. അബ്ദുള്ളയുടെ ജനനം. പിതാവ് മുസ്ലിം ലീഗിന്റെ സമുന്നത നേതാവും പ്രമുഖ പാർലമെന്റേറിയനും ഇന്ത്യയുടെ കോൺസ്റ്റ്യുവെന്റെ അസംബ്ലി അംഗവുമായിരുന്ന ബി. പോക്കർ സാഹിബ്. മാതാവ് റാവിയ ഉമ്മ. എം.എയും ബി.എലും കരസ്ഥമാക്കിയ അബ്ദുള്ള ചെന്നൈയിലെ ഓറിയന്റെ ലോംഗ്മാനിൽ ചേർന്നു. 1981 ൽ ഓറിയന്റെ ലോംഗ്മാൻ പ്രസിദ്ധീകരണ വിഭാഗത്തിന്റെ ഡിവഷണൽ ഡയറക്ടറായിട്ടാണ് അദ്ദേഹം വിരമിച്ചത്. 
"അമ്മയെ കാണാൻ", "ആദ്യ കിരണങ്ങൾ" എന്നീ ചലച്ചിത്രങ്ങൾ നിർമ്മിച്ചു ... 1957 മുതൽ 1959 വാരെ കേരള സംഗീത നാടക അക്കാദമിയുടെ എക്സികുട്ടീവ് അംഗമായിരുന്നു. കോഴിക്കോട്ടെ ജെ.ഡി.റ്റി ഇസ്ലാമിന്റെ അധ്യക്ഷ്നായിരുന്നിട്ടുണ്ട്. എം.ഇ.എസിന്റെ മദിരാശി ഘടകം പ്രസിഡന്റായും പ്രവർത്തിച്ചു.
സാഹിത്യകാരി ബി.എം സുഹറയുടെ സഹോദരിയും പാചക എഴുത്തുകാരിയുമായ ഉമ്മി അബ്ദുള്ളയാണ് വി.അബ്ദുള്ളയുടെ ഭാര്യ. രണ്ട് പെണ്മക്കളും ഒരു മകനുമുണ്ട് ഇവർക്ക്. 
2003 മെയ് 16 ന് കണ്ണൂരിൽ വെച്ച് മരണമടഞ്ഞു.



</doc>
<doc id="153783" url="https://ml.wikipedia.org/wiki?curid=153783" title="കൃഷിപ്പാട്ട്">
കൃഷിപ്പാട്ട്

കൃഷി പാട്ടുകള് പലതരമുണ്ട് 



</doc>
<doc id="153784" url="https://ml.wikipedia.org/wiki?curid=153784" title="ഫുജൈറ">
ഫുജൈറ

യു.എ.ഇ.യിലെ ഒരു എമിറേറ്റ് ആണ്‌ ഫുജൈറ. ഇത് ഒമാൻ ഗൾഫ് തീരത്തിനോട് ഏറ്റവും സമാന്തരമായി ചേർന്നുകിടക്കുന്നു. 

ഏതാണ്ട് പൂർണ്ണമായും മലകളാലും ചെറുതാഴ്വാര മടക്കുകളാലും സമുദ്രതീരങ്ങളാലും കിടക്കുന്നു. ഏതാണ്ട് 1150 ഓളം ചതുരശ്രകിലോമീറ്റർ വിസ്തൃതിയുള്ള ഈ പ്രദേശം അറേബ്യൻ ഗൾഫിലെത്തന്നെ ഏറ്റവും മനോഹരമായ പ്രദേശമാണ്. ഫുജൈറയിലെ മറ്റൊരു പ്രത്യേകത, അവിടുത്തെ കൃഷിത്തോട്ടങ്ങളാണ്, തേനീച്ച വളർത്തൽ മുതൽ മാവ്, നാരങ്ങ, വാഴ എന്ന് വേണ്ട കേരളത്തിലും 
തമിഴ്‌നാട്ടിലും കൃഷിചെയ്യുന്ന ഒരു വിധം ഉല്പ്പന്നങ്ങളെല്ലാം ചെറിയതോതിലെങ്കിലും ഇവിടെയും കൃഷി ചെയ്യുന്നു.


</doc>
<doc id="153786" url="https://ml.wikipedia.org/wiki?curid=153786" title="അനുഭവ നിരപേക്ഷം, അനുഭവ സാപേക്ഷം">
അനുഭവ നിരപേക്ഷം, അനുഭവ സാപേക്ഷം

ഇന്ദ്രിയാനുഭവത്തിൽക്കൂടി ലഭിക്കാത്തതും മനുഷ്യമനസ്സിൽ സ്വയമേ ഉള്ളതുമായ അറിവ് അനുഭവനിരപേക്ഷ (a priori)വും ഇന്ദ്രിയാനുഭവത്തിൽകൂടി ലഭിക്കുന്ന അറിവ് അനുഭവസാപേക്ഷ (a posteriori)വുമാണ്. മനുഷ്യമനസ് ഇന്ദ്രിയങ്ങളിലൂടെ ബാഹ്യലോകവുമായി ബന്ധപ്പെടുന്നതിനു മുമ്പുതന്നെ സ്വയം തെളിവു നല്കുന്ന സത്യങ്ങൾ (self evident truths) മനുഷ്യമനസ്സിൽ ഉണ്ടെന്ന് യുക്തിവാദികളും വിശ്വസിക്കുന്നു. ഈ സത്യങ്ങൾക്ക് അനുഭവങ്ങളുമായി യാതൊരു ബന്ധവും ഇല്ലാത്തതുകൊണ്ടും സ്വയമേ അർഥവത്തായതു (self valid) കൊണ്ടും അവയെ അനുഭവനിരപേക്ഷസത്യങ്ങൾ എന്നു പറയാം. അനുഭവനിരപേക്ഷരീതി (a priori method) തത്ത്വശാസ്ത്രത്തിൽ ആദ്യമായി ഉപയോഗിച്ചത് ഗ്രീക്കുതത്ത്വചിന്തകനായ പാർമനൈഡ്സും (Parmenides) അദ്ദേഹത്തിന്റെ അനുയായിയായ സെനൊയും (Zeno) ആണ്. പ്രസിദ്ധ ഗ്രീക്കു ദാർശനികനായ പ്ലേറ്റോയുടെ തത്ത്വചിന്ത അനുഭവനിരപേക്ഷരീതിയിലൂടെ ആയിരുന്നു. അരിസ്റ്റോട്ടലും ഈ രീതി അംഗീകരിച്ചിരുന്നു. ആധുനിക തത്ത്വചിന്തയിൽ ദെക്കാർത്ത്, സ്പിനോസാ, ലൈബ്നിറ്റ്സ്, കാന്റ്, ഹെഗൽ, ബ്രാഡ്ലി തുടങ്ങിയവർ അനുഭവനിരപേക്ഷജ്ഞാനത്തെ അംഗീകരിച്ച് അവരുടെ തത്ത്വചിന്തകൾക്ക് രൂപം നല്കിയിട്ടുള്ളവരാണ്.

അനുഭവസാപേക്ഷജ്ഞാനത്തെ അംഗീകരിക്കുന്നവരെല്ലാം അനുഭവവാദികളാണ്. എല്ലാ അറിവിന്റെയും ഉറവിടം അനുഭവമാണ് എന്ന് അവർ വിശ്വസിക്കുന്നു. ആദർശങ്ങളെക്കാൾ പ്രാധാന്യം വസ്തുനിഷ്ഠമായ സത്യങ്ങൾക്കാണ്; സ്വയം അർഥവത്തായ സത്യങ്ങൾക്കല്ല. ബേക്കൺ, ലോക്ക്, ബെർക്കിലി, ഹ്യൂം, റീഡ് (Ried) തുടങ്ങിയവർ അനുഭവസാപേക്ഷജ്ഞാനത്തെ അംഗീകരിക്കുന്നവരാണ്. ഇതിന്റെ അടിസ്ഥാനത്തിലാണ് അവർ അനുഭവവാദത്തിനു രൂപംകൊടുത്തത്. അനുഭവത്തിന്റെ അടിസ്ഥാനത്തിൽ ഒരു ജ്ഞാനമീമാംസ രൂപവത്കരിക്കുവാൻ ശ്രമിച്ച ആധുനിക ദാർശനികനാണ് ഫ്രാൻസിസ് ബേക്കൺ. അനുഭവവാദത്തിലൂടെ ഇന്ദ്രിയാനുഭവത്തിന്റെ അടിസ്ഥാനത്തിൽ മാത്രമേ ജ്ഞാനം സാധ്യമാകയുള്ളു എന്ന വിശ്വാസത്തിൽ തുടങ്ങി അവസാനം അങ്ങനെ കിട്ടുന്ന അറിവ് യഥാർഥ ജ്ഞാനമല്ലെന്നും യഥാർഥജ്ഞാനം അപ്രാപ്യമാണെന്നും ഉള്ള നിഗമനത്തിലാണ് ഹ്യൂം എത്തിച്ചേർന്നത്.

മനുഷ്യന്റെ എല്ലാ അറിവും അനുഭവനിരപേക്ഷമാണെന്ന് ലൈബ്നിറ്റ്സും എല്ലാ അറിവും അനുഭവസാപേക്ഷമാണെന്ന് ലോക്കും പറയുമ്പോൾ ഇവ രണ്ടും രണ്ടുതരം അറിവല്ലെന്നും അറിവിന്റെ രണ്ട് അവിഭാജ്യഘടകങ്ങൾ മാത്രമാണെന്നും കാന്റ് വാദിക്കുന്നു. ഇവയിൽ ഏതെങ്കിലും ഒന്ന് നിഷേധിക്കുകയാണെങ്കിൽ ജ്ഞാനം സാധ്യമാവുകയില്ല. സംവേദനശക്തി (sensibility), ധാരണ (understanding), യുക്തി (reason) എന്നീ മൂന്നു മാനസികപ്രക്രിയകളിൽകൂടിയാണ് കാന്റിന്റെ സിദ്ധാന്തം അനുസരിച്ച് ജ്ഞാനസമ്പാദനം സാധ്യമാകുന്നത്. ധാരണാരൂപങ്ങൾ (categories of understanding) അനുഭവനിരപേക്ഷമാണ്. അവ മനുഷ്യമനസ്സിലെ ജന്മസിദ്ധമായ രൂപങ്ങളാണ്. ഇവ ഇന്ദ്രിയാനുഭവങ്ങളിൽ അധിഷ്ഠിതമല്ല. ഇന്ദ്രിയസിദ്ധമായ എല്ലാ അനുഭവങ്ങളും അറിവുകളായി തീരുന്നത് മനസ്സിലെ നിരപേക്ഷഘടക (forms and categories) ങ്ങളിൽ കൂടി കടന്നുപോയതിനു ശേഷമാണ്. അനുഭവത്തിൽനിന്ന് വിവിധ വസ്തുക്കൾ തമ്മിലുള്ള അനിവാര്യബന്ധത്തെ കണ്ടുപിടിക്കാൻ സാധ്യമല്ല. അതിന് യുക്തിയെ ആശ്രയിച്ചേ മതിയാകൂ. യുക്തിവാദത്തിന്റെയും ഇന്ദ്രിയാനുഭവവാദത്തിന്റെയും സമന്വയമാണ് കാന്റിന്റെ ദർശനം.

അനുഭവ നിരപേക്ഷവും അനുഭവ സാപേക്ഷവും ജ്ഞാനത്തിന്റെ രണ്ട് അവിഭാജ്യഘടകങ്ങളാണെന്നാണ് നിഷ്പക്ഷമതികളുടെ അഭിപ്രായം.



</doc>
<doc id="153790" url="https://ml.wikipedia.org/wiki?curid=153790" title="ജൈവകീടനാശിനി">
ജൈവകീടനാശിനി

ചെടികളെ ആക്രമിക്കുന്ന കീടങ്ങളെ നശിപ്പിക്കുന്നതിനായ് ജൈവികമായ വസ്തുക്കളാൽ നിർമ്മിക്കുന്ന കീടനാശിനികളാണ്‌ ജൈവകീടനാശിനികൾ. ജൈവകീടനാശിനികൾ സസ്യങ്ങളുടെ ഭാഗങ്ങളോ സസ്യങ്ങളിൽ നിന്നും നിർമ്മിക്കുന്നതും തികച്ചും പ്രകൃതി ദത്തവുമായ വസ്തുക്കളാലോ നിർമ്മിക്കുന്നവയാണ്‌കീടനാശിനികൾ പ്രധാനമായും ഉപയോഗിക്കുന്നത് വിളകളിലെ കീടങ്ങളെ നശിപ്പിച്ച് നല്ല വിളവ് ലഭിക്കുന്നതിനാണ്‌. രാസകീടനാശിനികൾ പരിസ്ഥിതിക്ക് നാശം വരുത്തുന്നു. കൂടാതെ ഇത്തരം കീടനാശിനികൾ വലിയ രീതിയിലുള്ള സാമ്പത്തിക ബാദ്ധ്യതയും ഉണ്ടാകുന്നു. ജൈവകീടനാശിനി ചെടികളിൽ ഉപയോഗിക്കുന്നതുമൂലം ചെടികൾക്കോ പരിസ്ഥിതിക്കോ യാതൊരു വിധത്തിലും കേടുപാടുകൾ ഉണ്ടാക്കുന്നില്ല. ഇതാണ്‌ രാസകീടനാശിനികളിൽ നിന്നും ജൈവകീടനാശിനികൾക്കുള്ള പ്രധാന മേന്മ. ജൈവകീടനാശിനികൾ പ്രധാനമായും വേപ്പ്, തുളസി, പുകയില, മണ്ണെണ്ണ, കാന്താരിമുളക് തുടങ്ങിയവയിൽ മറ്റ് ജൈവവസ്തുക്കൾ ചേർത്ത് നിർമ്മിക്കുന്നു. 

അഞ്ച് ലിറ്റർ വെള്ളത്തിൽ അരകിലോ പുകയില നന്നായി ചതച്ചിടുക. മറ്റൊരു പാത്രത്തിൽ 150 ഗ്രാം അലക്ക് സോപ്പ് കുറച്ച് വെള്ളത്തിൽ ലയിപ്പിക്കുക. ഈ മിശ്രിതം 24 മണിക്കൂറിനുശേഷം ഒന്നിച്ച് ഒരു പാത്രത്തിലാക്കുക. ഇങ്ങനെയുണ്ടാക്കുന്ന മിശ്രിതം 7 ഇരട്ടി വെള്ളത്തിൽ നേർപ്പിച്ച് കീടനാശിനിയായ് ചെടികളിൽ പ്രയോഗിക്കാം.

പുകയിലയും വെളുത്തുള്ളിയും ചേർത്ത് കഷായ രൂപത്തിൽ തളിച്ച് കൊടുക്കുന്നതും കീടങ്ങളെ നിയന്ത്രിക്കാൻ സാധിക്കും. 

ഒരു ലിറ്റർ വെള്ളത്തിൽ 1 ഗ്രാം വേപ്പിൻ കുരു നന്നായി അരച്ച് കിഴികെട്ടിയിടുക. 12 മണിക്കൂറിന്‌ ശേഷം ഈ കിഴി പിഴിഞ്ഞെടുത്ത് വെള്ളം നേരിട്ട് കീടബാധയുള്ള ചെടികളിൽ തളിച്ചാൽ ചെടികളെ ബാധിക്കുന്ന ചെറിയ പുഴുക്കലെ നശിപ്പിക്കാൻ സാധിക്കും.

കൂടാതെ വേപ്പിന്റെ കുരുവോ ഇലയോ പച്ചത്തൊണ്ടിൽ ഇട്ട് കത്തിച്ച് അതിന്റെ പുകകൊള്ളിച്ചാൽ ചെടികളെ ബാധിക്കുന്ന ചെറിയ കീടങ്ങൾ നശിക്കും.

ഈ കീടനാശിനി നിർമ്മിക്കുന്നതിന്‌ അര കിലോ അലക്ക്സോപ്പ് 5 ലിറ്റർ വെള്ളത്തിലിട്ട് തിളപ്പിക്കുക. ഈ ലായനി തണുത്തതിന്‌ ശേഷം അതിലേക്ക് 8 ലിറ്റർ മണ്ണെണ്ണ ചേർത്ത് യോജിപ്പിക്കുക. ഇങ്ങനെ തയ്യാറാക്കുന്ന മിശ്രിതത്തിൽ മൊത്തം അളവിന്റെ 15 ഇരട്ടി വെള്ളം ചേർത്ത് നേർപ്പിച്ച് ചെടികളിൽ തളിച്ചാൽ തണ്ടുകൾക്കുള്ളിലെ കീടങ്ങൾ നശിക്കും. ഈ കീടനാശിനി പ്രധാനമായും ഉപയോഗിക്കേണ്ടത് ചെറിയ ചെടികളിലായാണ്‌.

ഇതിലേക്കയി 100 ഗ്രാം തുളസിയില 1 ലിറ്റർ വെള്ളത്തിൽ 12 മണിക്കൂർ ഇട്ടുവച്ചതിനുശേഷം അതേവെള്ളത്തിൽ കലക്കുക. ഈ ലായനി അരിച്ചെടുത്ത് അതിലേക്ക് അലിയിച്ചു വച്ചിരിക്കുന്ന അലക്കുസോപ്പ് ലായനി 1 മില്ലീ ലിറ്റർ ചേർത്ത് കീടനാശിനിയായി ഉപയോഗിക്കാം. ഈ കീടനാശിനി സസ്യങ്ങളിലെ നീര്‌ ഊറ്റിക്കുടിക്കുന്ന കീടങ്ങളെ നശിപ്പിക്കുന്നതിന്‌ ഉപയോഗിക്കാം.

ഈ കീടനാശിനി ചെടികളുടെ ഇലകൾ നശിപ്പിക്കുന്ന പുഴുക്കളെ നശിപ്പിക്കതിനായാണ്‌ പ്രധാനമായും ഉപയോഗിക്കുന്നത്. 10 ഗ്രാം കാന്താരിമുളക് 1 ലിറ്റർ ഗോമൂത്രത്തിൽ അരച്ച് ചേർക്കുന്നു. ഈ മിശ്രിതത്തിലേക്ക് 10 ലിറ്റർ വെള്ളം ചേർത്ത് നേർപ്പിച്ച് പുഴുക്കളുടെ മേൽ തളിച്ചാൽ രോഗബാധ നിലയ്ക്കുന്നതാണ്‌.

വേപ്പിന്റെ എണ്ണ എടുത്തതിനുശേഷം ലഭിക്കുന്ന പിണ്ണാക്ക്(വേപ്പിൻപിണ്ണാക്ക്) കുറച്ച് വെള്ളത്തിൽ കുതിർക്കുക. നല്ലതുപോലെ കുതിർന്നതിനുശേഷം ഇതിലേക്ക് മഞ്ഞൾപ്പൊടി വെള്ളത്തിൽ കലക്കിയത് ചെർത്ത് ഇളക്കി യോജിപ്പിക്കുക. ഈ മിശ്രിതം ചിതൽ കൂടുതലായി ഉള്ള സ്ഥലത്ത് ഒഴിച്ചാൽ ചിതലിന്റെ ശല്യം മാറാൻ സഹായിക്കും.

പച്ചത്തുള്ളൻ, മുഞ്ഞ, മീലിമൂട്ടകൾ, ഇലപ്പേനുകൾ, കുരുമുളക് ചെടിയ ബാധിക്കുന്ന പ്രധാന കീടമായ പൊള്ളുവണ്ട്, കായ്‌തുരപ്പൻ, തണ്ടുതുരപ്പൻ തുടങ്ങിയവയെ നിയന്ത്രിക്കുന്നതിനുള്ള ഏറ്റവും ഫലപ്രദമായ ജൈവകീടനാശിനിയാണ്‌ വേപ്പെണ്ണപയസ്യം. 200 മി.ലി. വേപ്പെണ്ണയിൽ; 500 മി.ലി. ചൂടുവെള്ളത്തിൽ 50ഗ്രാം അലക്ക് സോപ്പ് ചീകിയിട്ട് അലിയിച്ചതും 200ഗ്രാം വെളുത്തുള്ളി അരച്ച് അരിച്ചെടുത്ത സത്തുംകൂടി ചേർത്ത് നല്ലതുപോലെ സാവധാനത്തിൽ യോജിപ്പിച്ച് എടുക്കുന്ന മിശ്രിതത്തിൽ 9 ലിറ്റർ വെള്ളവും കൂടി ചേർത്താൽ 10 ലിറ്റർ വേപ്പെണ്ണപയസ്യം 2% വീര്യത്തിൽ ലഭിക്കും. പച്ചത്തുള്ളൻ എന്ന കീടത്തിനെതിരെ ഇലകളുടെ അടിഭാഗത്തായി തളിക്കാവുന്നതാണ്‌.

ജീവാമൃതം ഉണ്ടാക്കാൻ 200 ലിറ്റർ വെള്ളം ടാങ്കിൽ നിറച്ച് അതിൽ 10 കിലോഗ്രാം ചാണകം, നാലു ലിറ്റർ ഗോമൂത്രം, രണ്ടു കിലോഗ്രാംവീതം ശർക്കര, മുതിര, രണ്ടുപിടി കൃഷിഭൂമിയിലെ മണ്ണ്, അര കിലോഗ്രാം ചിതൽപ്പുറ്റിലെ മണ്ണ് എന്നിവ ചേർക്കുന്നു. തുടർന്ന് അതിൽ ഓരോ പിടി കടലപ്പിണ്ണാക്ക്, എല്ലുപൊടി, വേപ്പിൻപിണ്ണാക്ക് എന്നിവയും ചേർക്കുന്നു. തണലത്തുള്ള ഒരു ടാങ്കിലാണ് ഈ മിശ്രിതം സൂക്ഷിക്കുന്നത്. ദിവസവും മൂന്നുതവണ വീതം ഇളക്കുക. നാലുദിവസത്തിനു ശേഷം ഈ മിശ്രിതം പത്തിരട്ടി വെള്ളത്തിലെന്ന വണ്ണം നേർപ്പിച്ച് വിളകൾക്കു നൽകുന്നു.

ഗോമൂത്രത്തിൽ ഇരട്ടി വെള്ളം ചേർത്ത് തടത്തിൽ ഒഴിച്ച് കൊടുക്കുന്നതും കീടങ്ങളെ നശിപ്പിക്കാനുതകും.
100ഗ്രാം വേപ്പില 5 ലിറ്റർ വെള്ളത്തിൽ തിളപ്പിച്ച് തണുത്തശേഷം ചെടികളിൽ തളിക്കാം.ചെടികൾ നടുന്നതിന് ഒരാഴ്ച മുൻപ്
തടങ്ങ്ലിൽ ഒഴിച്ചു കൊടുക്കുന്നത് നിമ വിരകളെ നിയന്ത്രിക്കുന്നതിന് നല്ലതാണ്. 

1 ലിറ്റർ വെള്ളത്തിൽ 5 ഗ്രാം ബാർസോപ്പ്ലയിപ്പിച്ച് 20 ഗ്രാം തൊലികളഞ്ഞ് അരച്ചെടുത്ത വെളുത്തുള്ളി ചേർക്കുക.20 മി.ലി. വേപ്പെണ്ണയും ചേർക്കണംന്നീരൂറ്റി കുടിക്കുന്ന കീടങ്ങൾക്കെതിരെ ഇതു തളിച്ചു കൊടുക്കാം.
 50ഗ്രാം നുറുക്കിയ പപ്പായ ഇല 100 മി.ലി. വെള്ളത്തിൽമുക്കി വെക്കുക.അടുത്ത ദിവസം ജെരടിപ്പിഴിഞ്ഞ് സത്ത് നാലിരട്ടി വെള്ളം ചേർത്ത് തളിച്ചാൽ ഇലതീനിപ്പുഴുക്കളെ അകറ്റാം.

പച്ചക്കറി കൃഷിയിൽ കീടങ്ങളെ നിയന്ത്രിക്കുന്നതിന് മറ്റൊരു വിദ്യയാണിത്. ഒരു ചിരട്ടയിൽ വെള്ളം നിറച്ച് അതിൽ ഫ്യൂരുടാനും പഴവും മുറിച്ചിടുക. ഇത് പച്ചക്കറി തോട്ടത്തിൽ (പന്തലിനിടയിൽ) കെട്ടിത്തൂക്കുക. ഒന്നിടവിട്ട ദിവസങ്ങളിൽ വെള്ളം ഒഴിച്ച് കൊടുക്കുക. ഒട്ടുമിക്ക കീടങ്ങളും ഇതിൽ വന്ന് വീഴുകയും ഫ്യൂറിഡാന്റെ വിഷബാധയാൽ നശിക്കുകയും ചെയ്യും.

മണ്ണിര കമ്പോസ്റ്റിൽ നിന്ന് ഊറി വരുന്ന ചുവന്ന നിറത്തിലുള്ള ദ്രാവകം പച്ചക്കറി കൃഷിക്ക് നല്ലൊരു കീടനാശിനിയാണ്.



</doc>
<doc id="153794" url="https://ml.wikipedia.org/wiki?curid=153794" title="വെട്ടുകിളി">
വെട്ടുകിളി

ആർത്രോപോഡ (Arthropoda) ഫൈലം, ഇൻസെക്ട (Insecta)ക്ലാസ്സ്‌ , ആക്രിഡിഡേ (Acrididae) കുടുംബം, 
ഓർത്തപ്റ്റെറ (Orthoptera) ഓർഡറിൽ ഉൾപ്പെടുന്ന വലിയ പുൽച്ചാടി(Grasshoper) ഇനങ്ങളെ (species) ആണ് വെട്ടുകിളി (Locust) എന്ന് വിളിക്കപ്പെടുന്നത് . അനുകൂല പരിസ്ഥിതിയിൽ (ഉയർന്ന താപം, ഈർപ്പം) വളരെ പെട്ടെന്ന് വംശവർധന നടത്തുന്ന ഇവ നിംഫു (Nymph) ദശയിൽ കൂട്ടം ചേർന്ന്, പൂർണ വളർച്ച എത്തി ആക്രമണ സ്വഭാവത്തോടെ ഒരുമിച്ചു വളരെ ദൂരം സഞ്ചരിച്ച് സകല പച്ചപ്പുകളെയും തിന്നു നശിപ്പിക്കാറുണ്ട്. 15 സെ.മീ. വരെ വലിപ്പം ഉള്ള ആക്രമണകാരികളായ ചില ഇനം വെട്ടുകിളികൾ, ഭൂപ്രദേശങ്ങളിൽ അപ്രതീക്ഷിതമായി പ്രത്യക്ഷപ്പെട്ടു നാശങ്ങൾ ഉണ്ടാക്കി തുടർന്ന് അപ്രത്യക്ഷമാകുന്നതിന്റെ കാരണം ഇതുവരെ കണ്ടെത്തിയിട്ടില്ല. ചില ആളുകൾ ഇവയെ ഭക്ഷിക്കാറുണ്ട്. സ്വാദിഷ്ഠ ഭക്ഷണമായി ഇവയെ ചരിത്രത്തിൽ രേഖപ്പെടുത്തിയിട്ടുണ്ട്. 
കുറ്റിക്കൊമ്പ് പോലെ സ്പർശിനികൾ (antenna) ഉള്ള ആക്രിഡിഡേ കുടുംബത്തിലെ അനേക ഇനം വെട്ടുകിളി, പുൽച്ചാടി എന്നീ ഷഡ്പദങ്ങളെ എല്ലാം പൊതുവേ ആക്രിഡിട്സ് (Acridids) എന്നാണു അറിയപ്പെടുന്നത്. നീണ്ട്, പിന്നോട്ട് വളഞ്ഞ സ്പർശിനികൾ ഉള്ള പുൽച്ചാടികളും ചീവീടും (Crickets) ഉൾപ്പെടെ ഈ കുടുംബത്തിലെ എല്ലാവയുടെയും പിൻ കാലുകൾ വലുതായതിനാൽ ചാടി സഞ്ചരിക്കുവാൻ സഹായകമാണ്. പുല്ചാടികളിൽ നിന്നും വ്യത്യസ്തമായി, വെട്ടുകിളികൾ കൂട്ടം കൂടി ജീവിക്കുമ്പോൾ അവയുടെ ശരീര ഘടന, ധർമം, പെരുമാറ്റം എന്നിവയ്ക്ക് തലമുറകളിലൂടെ അവസ്ഥാ മാറ്റം (phase change ) വരുത്തുവാൻ ഇവയ്ക്കു കഴിവുമുണ്ട് . ഇതോടെ എന്തും വെട്ടിവിഴുങ്ങാൻ കഴിവുള്ള ഒരു കൂട്ടമായി (Sawam) ഇവ മാറും. ആവാസ വ്യവസ്ഥയിൽ ആവശ്യത്തിന് സസ്യങ്ങളും അനുകൂലായ ഊഷ്മാവ് , ഈർപ്പം എന്നിവയും ലഭ്യമാവുമ്പോൾ വംശവർധന വേഗത വർദ്ധിക്കുകയും ഭൂവിഭാഗങ്ങൾ തന്നെ തിന്നു നശിപ്പിക്കുകയും ചെയ്യും.

സെനഗലീസ് പുൽച്ചാടിയും(Oedaleus senegalensis), നെല്ലിലെ പുൽച്ചാടിയും (Oedaleus senegalensis) ചിലപ്പോൾ വെട്ടുകിളിയെപ്പോലെ ശരീര ഘടന മാറ്റി എണ്ണം പെരുകി കൂട്ടമായി കൃഷി നശിപ്പിക്കാറുണ്ട് .

ആൺ- പെൺ വെട്ടുകിളികൾ കാഴ്ചക്ക് ഒരേപോലെയാണ്. ആണിന്റെ ഉദര അഗ്രം കൂർത്തതും(Aedeogus), പെണ്ണിന്റെ ഉദര അഗ്രം രണ്ടായി വിഭജിച്ചും (Cerci) കാണപ്പെടും. 


</doc>
<doc id="153808" url="https://ml.wikipedia.org/wiki?curid=153808" title="ഗോപാൽ സുബ്രഹ്മണ്യം">
ഗോപാൽ സുബ്രഹ്മണ്യം

അഭിഭാഷകനായ ഗോപാൽ സുബ്രഹ്മണ്യം ഇന്ത്യയുടെ സോളിസിറ്റർ ജനറലായി പ്രവർത്തിച്ചുവരുന്നു. ഇന്ത്യയുടെ നിയമ സംവിധാനത്തിൽ അറ്റോർണി ജനറൽ കഴിഞ്ഞാൽ രണ്ടാമത്തെ പ്രധാന ഔദ്യോഗിക പദവിയാണ് സോളിസിറ്റർ ജനറലിന്റേത്. 2009 ജൂൺ 15 മുതൽ 2012 ജൂൺ 14 വരെയാണ് ഈ പദവിയിലെ ഗോപാൽ സുബ്രഹ്മണ്യത്തിന്റെ കാലാവധി. തന്റെ 51-ാം വയസ്സിൽ രാജ്യത്തിന്റെ സോളിസിറ്റർ ജനറലായ ഗോപാൽ സുബ്രഹ്മണ്യം 2004 -2009 കാലത്ത് അഡീഷണൽ സോളിസിറ്റർ ജനറലായും പ്രവർത്തിച്ച് മികവ് തെളിയിച്ചിട്ടുണ്ട്. 

മൂന്ന് പതിറ്റാണ്ടിലേറെ നീളുന്ന അഭിഭാഷക ജീവിതത്തിൽ സുപ്രീം കോടതിയിലും ഹൈക്കോടതികളിലും അനവധി സുപ്രധാന കേസുകളിൽ ഹാജരാകുവാൻ ഗോപാൽ സുബ്രഹ്മണ്യത്തിന് കഴിഞ്ഞിട്ടുണ്ട്. ബീഹാർ നിയമസഭ പിരിച്ചുവിടൽ, ബോഫേഴ്സ് അക്കൌണ്ട് മരവിപ്പിക്കൽ, ഒ.ബി.സി ക്വോട്ട, സേതുസമുദ്രം, എയർപോർട്ട് സ്വകാര്യവൽക്കരണം, തുടങ്ങിയ വിഷയങ്ങളിലെ കേസുകൾ അവയിൽ ചിലതാണ്. പെട്രോൾ പമ്പ് അലോട്ട്മെന്റ് കേസ്, ഗുജറാത്ത് വ്യാജ ഏറ്റുമുട്ടൽ കേസ് തുടങ്ങിയവയിൽ അമിക്കസ് ക്യൂറി ആയി സേവനമനുഷ്ഠിച്ചു. ഇദ്ദേഹത്തിന്റെ സേവനത്തെ അടിസ്ഥാനപ്പെടുത്തി, സുപ്രീം കോടതി 1993 - ൽ മുതിർന്ന അഭിഭാഷകൻ എന്ന പദവി നൽകി ആദരിച്ചിട്ടുണ്ട്. 

ഗോപാൽ സുബ്രഹ്മണ്യം ഇപ്പോൾ ബാർ കൌൺസിൽ ഓഫ് ഇന്ത്യയുടെ ചെയർമാനായും പ്രവർത്തിക്കുന്നു. 2010 -2012 കാലത്തേക്കാണ് അദ്ദേഹത്തെ ഈ പദവിയിലേക്ക് തെരഞ്ഞെടുത്തിട്ടുള്ളത്.


</doc>
<doc id="153809" url="https://ml.wikipedia.org/wiki?curid=153809" title="സൽവാ കീർ മായർദിത്">
സൽവാ കീർ മായർദിത്

ദക്ഷിണ സുഡാനിന്റെപ്രഥമ പ്രസിഡന്റാണ് സൽവാ കീർ മായർദിത് Salva Kiir Mayardit (ജനനം 1951). 1960-ൽ കിർ അന്യാ-ന്യാ എന്ന ദക്ഷിണ സുഡാൻ വിമതപ്രസ്ഥാനത്തിൽ ചേർന്ന് ആദ്യ സുഡാൻ ആഭ്യന്തരയുദ്ധത്തിൽ പങ്കെടുത്തു. 1972-ലെ ആഡിസ് അബാബ ഒത്തുതീർപ്പുണ്ടായപ്പോൾ അദ്ദേഹം ഒരു താഴ്ന്ന റാങ്കുള്ള ഓഫീസർ ആയിരുന്നു. 


</doc>
<doc id="153812" url="https://ml.wikipedia.org/wiki?curid=153812" title="നിർമലാ പണിക്കർ">
നിർമലാ പണിക്കർ

കേരളീയ നർത്തകിയും നൃത്തഗവേഷകയും. നടനകൈശികിയെന്ന നടന ഗവേഷണ-പഠനകേന്ദ്രത്തിന്റെ സ്ഥാപകയും മുഖ്യ പ്രവർത്തകയും ആണ് നിർമ്മലാ പണിക്കർ.
1950 മേയ് 19-ന് പിറവത്ത് ജനിച്ചു. പിതാവ് സി.എൻ. രാമപ്പണിക്കർ. മാതാവ് ഭവാനിക്കുട്ടിയമ്മ. പിറവം ഹൈസ്കൂളിലെ പഠനം കഴിഞ്ഞ് തൃപ്പൂണിത്തുറ ഫൈൻ ആർട്സ് കോളജിൽ ചേർന്നു. അവിടെനിന്ന് നൃത്തത്തിൽ പോസ്റ് ഡിപ്ളോമയെടുത്തശേഷം പ്രശസ്ത നർത്തകിയായ കല്യാണിക്കുട്ടിയമ്മ, പ്രൊഫ. സത്യഭാമ എന്നിവരുടെ കീഴിൽ കേരള കലാമണ്ഡലശൈലിയിലുള്ള മോഹിനിയാട്ടത്തിൽ ഉപരിപഠനം നടത്തി. തുടർന്ന് ഗുരു അമ്മന്നൂർ മാധവച്ചാക്യാരുടെ കീഴിൽ കൂടിയാട്ടത്തിലെ അഭിനയത്തെക്കുറിച്ച് ഗഹനമായ പഠനം നടത്തി. 
മോഹിനിയാട്ടത്തിൽ നടത്തിയ പഠന-ഗവേഷണങ്ങളും നർത്തകിയെന്നനിലയിൽ ആ രംഗത്ത് ചെയ്തിട്ടുള്ള ദേശ-വിദേശങ്ങളിലെ നൃത്താവതരണങ്ങളുമാണ് മുഖ്യ സംഭാവന. മോഹിനിയാട്ടത്തിലെ ചൊൽക്കെട്ട്, രണ്ട് ജതിസ്വരം, അഞ്ച് വർണം, പതങ്ങൾ, തില്ലാന, ശ്ളോകം (സൌന്ദര്യലഹരിയെ അധികരിച്ചുള്ള നവരസശ്ളോകം), കാമദഹനശപഥം (കുമാരസംഭവം), പാർവതിയുടെ ബാലക്രീഡ, പന്താട്ടം തുടങ്ങിയ ഇവരുടെ അവതരണങ്ങൾ മോഹനിയാട്ടരംഗത്ത് വേറിട്ട ലാസ്യാനുഭവങ്ങൾ സമ്മാനിച്ചവയാണ്. പൊലി, ഇശൽ, ചന്ദനം, കുറത്തി തുടങ്ങിയ, വിസ്മൃതിയിലായിത്തുടങ്ങിയ മോഹിനിയാട്ടഘടകങ്ങളെ പരിഷ്കരിച്ച് അവതരിപ്പിക്കുന്നതിൽ ഇവർ നടത്തിയിട്ടുള്ള സേവനങ്ങളും സ്തുത്യർഹമാണ്. മോഹിനിയാട്ടത്തിലെ നേത്രാഭിനയപാരമ്പര്യം പുനരുജ്ജീവിപ്പിക്കാൻ ഇവർ നടത്തിയിട്ടുള്ള ശ്രമങ്ങളും ശ്രദ്ധേയം. 
ഇരിങ്ങാലക്കുടയിൽ 1979-ൽ നിർമ്മലാപണിക്കർ സ്ഥാപിച്ച കലാകേന്ദ്രമാണ് നാട്യകൈശികി. ഭർത്താവ്, പ്രശസ്ത നാടക-കൂടിയാട്ട കലാകാരനായ വേണുജിയുടെ 'നടനകൈരളി' എന്ന സ്ഥാപനത്തിന്റെ സഹോദര സ്ഥാപനമാണിത്. ഗുരുകുല വിദ്യാഭ്യാസ സമ്പ്രദായത്തിലാണ് ഇവിടെ നൃത്തപഠനം നടത്തിവരുന്നത്. ലൌ ഡെയ്ൽ വകുപ്പധ്യക്ഷ(1974-2000)യായി കുറച്ചുകാലം പ്രവർത്തിച്ചശേഷം മുഴുവൻസമയ നൃത്തകലാകാരിയായി മാറുകയായിരുന്നു. യു.കെ.യിലടക്കം ഇന്ത്യൻ നൃത്തകലയെക്കുറിച്ച് ശില്പശാലകൾ നടത്തിയിട്ടുണ്ട്. സൂറിച്ചിലെ റിറ്റ്ബർഗ് മ്യൂസിയത്തിലെ കൂടിയാട്ടാവതരണം, ജപ്പാനുമായി സഹകരിച്ചുകൊണ്ടുള്ള കൂടിയാട്ടഗവേഷണങ്ങൾ, സ്വീഡനിലെ വേൾഡ് തിയെറ്റർ റിസോഴ്സ് പേഴ്സൺ എന്ന രീതിയിലുള്ള പ്രവർത്തനം എന്നിവയിലൂടെ അന്താരാഷ്ട്ര പ്രശസ്തയായ നൃത്തപ്രതിഭയാണ് ഇവർ. ദ് ലാസ്യ ഡാൻസ് (വേണുജിയോടൊപ്പം രചിച്ചത്), ദ് ക്ളാസ്സിക്കൽ ഡാൻസ് തിയെറ്റർ ഒഫ് നങ്ങ്യാർക്കൂത്ത് എന്നീ കൃതികൾ രചിച്ചിട്ടുണ്ട്. 
1984-ൽ കേരള സംഗീത നാടകഅക്കാദമിയുടെ ജൂനിയർ ഫെലോഷിപ്പും 1996-ൽ കേന്ദ്ര നാടകഅക്കാദമിയുടെ സീനിയർ ഫെലോഷിപ്പും ലഭിച്ചു. 2003-ൽ കൃഷ്ണൻകുട്ടി നായർ അവാർഡും 2004-ൽ കേരള സംഗീത നാടക അക്കാദമി അവാർഡും ലഭിക്കുകയുണ്ടായി. മകൾ കപില, കൂടിയാട്ടത്തിലും മറ്റും ദേശീയ ശ്രദ്ധ നേടിയ കലാകാരിയാണ്.

</doc>
<doc id="153814" url="https://ml.wikipedia.org/wiki?curid=153814" title="നിർമിതികേന്ദ്രം">
നിർമിതികേന്ദ്രം

ചെലവുകുറഞ്ഞതും പരിസ്ഥിതിക്കിണങ്ങുന്നതുമായ കെട്ടിടനിർമ്മാണ സാങ്കേതികവിദ്യകൾ പകർന്നുകൊടുക്കുന്നതിനും നടപ്പിലാക്കുന്നതിനുമായുള്ള കേരള സർക്കാർ സ്ഥാപനം. 
പ്രാദേശികമായി ലഭിക്കുന്ന വസ്തുക്കളെ ഉപയോഗപ്പെടുത്തൽ, അനുയോജ്യമായ സാങ്കേതികവിദ്യയുടെ ഉപയോഗം, നിർമ്മാണപ്രവർത്തനങ്ങളിലെ ഗുണഭോക്തൃപങ്കാളിത്തം, ആധുനികവും പരമ്പരാഗതവുമായ നിർമ്മാണരീതികളുടെ സംയോജനം എന്നിവയെ അടിസ്ഥാനപ്പെടുത്തിയാണ് നിർമിതിയുടെ പ്രവർത്തനങ്ങൾ. ഇത്തരം പ്രവർത്തനരീതിക്ക് മതിയായ പ്രചാരണം കൊടുക്കുകവഴി ഒരു പുതിയ നിർമ്മാണസംസ്കാരം തന്നെ സൃഷ്ടിക്കാനായി.
1985-ൽ കേരളത്തെ നടുക്കിയ വെള്ളപ്പൊക്കക്കെടുതികളിൽപ്പെട്ടവർക്ക് ആശ്വാസം നല്കുന്നതിലുണ്ടായ പോരായ്മകൾ അന്നത്തെ കൊല്ലം ജില്ലാ കളക്ടറായിരുന്ന ശ്രീ. സി.വി. ആനന്ദബോസിന് നേരിട്ട് ബോധ്യപ്പെടുകയും, കെടുതികളിൽപ്പെട്ടവർക്ക് ഭൂമിയും ധനസഹായവും നല്കുന്നതിനൊപ്പം പാർപ്പിടവും നിർമിച്ചു നല്കണമെന്ന ആശയം മുന്നോട്ടുവയ്ക്കുകയും ചെയ്തു. ഈ ആശയത്തിന്റെ സാക്ഷാത്കാരത്തിനായാണ് നിർമിതികേന്ദ്രത്തിന് രൂപംകൊടുത്തത്.

സർക്കാരിന്റെ വികസനപ്രവർത്തനങ്ങളുടെ ഏകോപനം, സന്നദ്ധസംഘടനകളുടെയും സാങ്കേതികവിദഗ്ദ്ധരുടെയും കൂട്ടായ്മ, പദ്ധതികളിൽ ഗുണഭോക്താക്കളുടെ നേരിട്ടുള്ള പങ്കാളിത്തം തുടങ്ങിയവ ഈ സമീപനത്തിന് പ്രോത്സാഹനമേകി. ചെലവുകുറഞ്ഞ സാങ്കേതികവിദ്യകൾ ഉപയോഗപ്പെടുത്തുന്നതിനുവേണ്ടി ഗവേഷണ, വികസന സ്ഥാപനങ്ങളുടെ ഉപദേശം തേടി. പ്രാദേശികമായി ലഭിക്കുന്ന നിർമ്മാണ വസ്തുക്കളുടെ ഗുണനിലവാരം, പ്രത്യേകതകൾ എന്നിവ കണ്ടെത്തുന്നതിനായി ബി.ഐ.എസ്. (ബ്യൂറോ ഒഫ് ഇന്ത്യൻ സ്റാന്റേർഡ്സ്)മായി ഒത്തുചേർന്നു നിർമിതികേന്ദ്രം പ്രവർത്തിച്ചു. കൊല്ലം ജില്ലയിലെ പദ്ധതി വിജയിച്ചതോടെ കെട്ടിടനിർമ്മാണ പ്രവർത്തനങ്ങൾ ഏകോപിപ്പിക്കാനും ആശയങ്ങൾ പ്രാവർത്തികമാക്കാനും, പ്രചരിപ്പിക്കുന്നതിനുമായി ജില്ലകൾതോറും നിർമ്മാണകേന്ദ്രങ്ങൾ സ്ഥാപിച്ചു. 
നിർമ്മാണ പ്രവർത്തനങ്ങൾക്കായി കഴിവുറ്റ തൊഴിലാളികളെ വാർത്തെടുക്കുന്നതിനുവേണ്ടി നിർമിതികേന്ദ്രം പരിശീലന പരിപാടികൾ സംഘടിപ്പിക്കുന്നുണ്ട്. കല്പണി, ആശാരിപ്പണി, പ്ളംബിങ്, വൈദ്യുതീകരണം, ഇന്റീരിയർ ഡിസൈൻ, ലാൻഡ് സ്കേപ്പിങ് തുടങ്ങിയ മേഖലകളിൽ സംഘടിപ്പിച്ച പരിശീലന പരിപാടികളിൽ സ്ത്രീകൾക്ക് മുൻഗണന നല്കിവരുന്നു. ഇത് നിർമ്മാണ മേഖലയിൽ നിലനിന്നിരുന്ന ലിംഗപരമായ അസന്തുലിതാവസ്ഥ കുറയ്ക്കാനും സ്ത്രീപങ്കാളിത്തം ഉയർത്താനും സഹായിച്ചു. 
സാങ്കേതികവിദ്യയെ പരീക്ഷണശാലയിൽനിന്നും പുറത്തേക്ക് കൊണ്ടുവരാൻ (ഘമയ ീ ളശലഹറ) ഈ പ്രസ്ഥാനം സഹായകമായി. നിർമ്മാണച്ചെലവ് 30 ശതമാനത്തോളം കുറച്ചുകൊണ്ട് ഭവനനിർമ്മാണരംഗത്ത് ഒരു കുതിച്ചുചാട്ടംത്തന്നെ നടത്തി നിർമിതികേന്ദ്രം ഇന്ത്യയിലെ മറ്റ് സംസ്ഥാനങ്ങൾക്ക് മാതൃകയായി. നിർമിതിയുടെ സമീപനങ്ങൾ 'കേരള മോഡൽ' എന്ന പേരിൽ 1988-ൽ ദേശീയ ഭവനനയത്തിൽ ഉൾപ്പെടുത്തുകയുണ്ടായി. ജില്ലാതല കേന്ദ്രങ്ങളുടെ ഏകോപനത്തിനായി തലസ്ഥാനത്ത് സംസ്ഥാന ഭവനനിർമ്മാണവകുപ്പുമന്ത്രി ചെയർമാനായി കേരള സംസ്ഥാന നിർമിതികേന്ദ്രം രൂപവത്കരിക്കപ്പെട്ടു.
മഹാരാഷ്ട്രയിലെ ലാത്തൂരിൽ ഭൂകമ്പാനന്തരം നടന്ന ഭവനനിർമ്മാണത്തിൽ നിർമിതികേന്ദ്രം രൂപകല്പന ചെയ്ത ഭൂകമ്പ പ്രതിരോധ മോഡലുകളാണ് ഉപയോഗിച്ചത്. ഗുജറാത്തിലെ കച്ച് ഭൂകമ്പം, 2004-ലെ സുനാമി ദുരന്തം തുടങ്ങി ദേശീയ ദുരന്തങ്ങളുടെ പുനരധിവാസപ്രക്രിയകളിൽ നിർമിതികേന്ദ്രങ്ങൾ സജീവ പങ്കുവഹിച്ചിട്ടുണ്ട്.
ജില്ലാകേന്ദ്രങ്ങളുടെ ഏകോപനം, സംസ്ഥാന, കേന്ദ്ര സർക്കാരുകൾ രൂപം നല്കുന്ന വിവിധ പദ്ധതികളുടെ നടത്തിപ്പ്, നൂതന സാങ്കേതികരീതികൾ വികസിപ്പിച്ചെടുക്കൽ എന്നിവയോടൊപ്പം സർവകലാശാലകൾ, അന്താരാഷ്ട്ര സെമിനാർ കോംപ്ളക്സുകൾ എന്നിവ പോലുള്ള ബൃഹത് പദ്ധതികളുടെ നടത്തിപ്പിലും ആവിഷ്കാരത്തിലും സംസ്ഥാന നിർമിതികേന്ദ്രം പങ്കാളിയാകുന്നുണ്ട്. ഫലപ്രദമായരീതിയിൽ ചെലവുകുറഞ്ഞതും പരിസ്ഥിതിക്കിണങ്ങുന്നതുമായ സാങ്കേതികവിദ്യയുടെ (സേഫ് ടെക്നോളജിയുടെ) ഗവേഷണകേന്ദ്രം സംസ്ഥാന നിർമിതികേന്ദ്രത്തിൽ പ്രവർത്തിച്ചുവരുന്നു. ഇപ്പോൾ പ്രസ്തുത സ്ഥാപനം അന്താരാഷ്ട്ര നിലവാരമുള്ള ഒരു ഗവേഷണ സ്ഥാപനമായ (ലാറിബേക്കർ ഇന്റർനാഷണൽ സ്കൂൾ ഒഫ് ഹാബിറ്റാറ്റ് സ്റഡീസ്) അംഗീകരിക്കപ്പെട്ടിട്ടുണ്ട്. ക്രമേണ, ദേശീയതലത്തിൽ അറിയപ്പെട്ടതോടെ മറ്റു സംസ്ഥാനങ്ങളിലും കേന്ദ്ര സഹായത്തോടെ നിർമിതി കേന്ദ്രങ്ങൾ പ്രവർത്തിച്ചു തുടങ്ങിയിട്ടുണ്ട്.


</doc>
<doc id="153815" url="https://ml.wikipedia.org/wiki?curid=153815" title="നിർവ്വഹണ മനഃശാസ്ത്രം">
നിർവ്വഹണ മനഃശാസ്ത്രം

മനുഷ്യനും അവന്റെ സാഹചര്യങ്ങളും തമ്മിലുള്ള പൊരുത്തപ്പെടലിൽ, ബോധമനസ്സിന്റെ പ്രവർത്തനങ്ങൾ വഹിക്കുന്ന പങ്കിന് പരമപ്രാധാന്യം കല്പിക്കുന്ന മനഃശാസ്ത്രപ്രസ്ഥാനമാണു് നിർവ്വഹണ മനഃശാസ്ത്രം. ഡാർവിന്റെ പരിണാമ സിദ്ധാന്തമാണ് നിർവഹണ മനഃശാസ്ത്രത്തിന്റെ വികാസത്തിന് പ്രചോദനം നല്കിയത്. നിർവഹണ മനഃശാസ്ത്രത്തിന്റെ അടിസ്ഥാന ആശയങ്ങൾ വില്യം ജെയിംസ് (1887-1919), ജോൺ ഡ്യൂയി (1855-1952) എന്നീ ചിന്തകരുടെ വീക്ഷണങ്ങളിൽ നിന്നും ഉടലെടുത്തവയാണ്.

പ്രായോഗികതാവാദത്തിന്റെ പിതാവെന്നറിയപ്പെടുന്ന ജെയിംസ്, ആശയങ്ങളുടെ മൂല്യനിർണയം നടത്തേണ്ടത് അവയുടെ പ്രായോഗിക ഫലങ്ങളെ അടിസ്ഥാനമാക്കിയാണെന്ന് വാദിച്ചു. പൊരുത്തപ്പെടൽ, നിർവഹണം എന്നീ ആശയങ്ങൾക്ക് ജെയിംസിന്റെ വീക്ഷണത്തിൽ വളരെയധികം പ്രാധാന്യമുണ്ട്. മനുഷ്യനെ അവന്റെ പരിസ്ഥിതിയുമായി ഇണക്കിച്ചേർക്കുക എന്നതാണ് മാനസിക പ്രവർത്തനങ്ങളുടെ കർത്തവ്യം എന്ന് ഇദ്ദേഹം തന്റെ പ്രിൻസിപ്പിൾസ് ഒഫ് സൈക്കോളജി എന്ന കൃതിയിൽ പറയുകയുണ്ടായി. അനുഭവങ്ങളിലൂടെ രൂപം കൊള്ളുന്ന ശീലങ്ങൾ ഈ ഇണങ്ങിച്ചേരൽ കുറ്റമറ്റതാക്കുന്നു.

ജെയിംസിനെപ്പോലെ തന്നെ പ്രായോഗികതയിൽ വിശ്വസിച്ചിരുന്ന ഡ്യൂയിയുടെ വീക്ഷണങ്ങൾ 'കാരണവാദ'മെന്ന പേരിലാണറിയപ്പെടുന്നത്. ഒരു പ്രശ്നത്തിൽ നിന്നും ഉരുത്തിരിയുന്ന ആശയങ്ങൾ ആ പ്രശ്നത്തിന്റെ തന്നെ പരിഹാരം കണ്ടെത്തുവാൻ കാരണമാകുന്നു എന്ന് ഇദ്ദേഹം വിശ്വസിച്ചു. ആശയങ്ങൾ, യഥാർഥ അനുഭവങ്ങളുടെ മുൻപിൽ എത്ര പിടിച്ചു നിൽക്കുന്നു എന്നതിനെ ആസ്പദമാക്കിയാണ് അവയുടെ മൂല്യനിർണയം നടത്തേണ്ടത് എന്ന് ഇദ്ദേഹം വാദിച്ചു. 1896-ൽ പ്രസിദ്ധീകരിക്കപ്പെട്ട ഡ്യൂയിയുടെ 'ദ് റിഫ്ളക്സ് ആർക് കൺസപ്റ്റ് ഇൻ സൈക്കോളജി' എന്ന ലേഖനമാണ് നിർവഹണ മനഃശാസ്ത്രം ഒരു പ്രത്യേക പ്രസ്ഥാനമായി വികസിക്കുവാൻ വഴിയൊരുക്കിയത്. അക്കാലത്ത് വളരെ പ്രാമുഖ്യമുണ്ടായിരുന്ന 'ഘടനാ മനഃശാസ്ത്ര' വീക്ഷണങ്ങളെ ഇദ്ദേഹം ഈ ലേഖനത്തിൽ വിമർശിച്ചു. മനുഷ്യന്റെ പെരുമാറ്റ രീതികളെ വെറും 'ചോദന-പ്രതികരണ' ഏകകങ്ങളായി വിഭജിക്കുന്ന പ്രവണതയെ ഇദ്ദേഹം ചോദ്യം ചെയ്തു. മനുഷ്യന്റെ ഓരോ പ്രവൃത്തിയിലും പൂർവാനുഭവങ്ങളിൽ നിന്നുള്ള അറിവ് സ്വാധീനം ചെലുത്തുന്നു. ഓരോ പ്രവർത്തിക്കും വ്യക്തമായ ഉദ്ദേശ്യവുമുണ്ടായിരിക്കും. ഇതെല്ലാം കണക്കിലെടുത്തുകൊണ്ട് മാത്രമേ മനുഷ്യവ്യവഹാരം അപഗ്രഥിക്കുവാൻ സാധിക്കുകയുള്ളൂ.

അന്തർനിരീക്ഷണത്തിന് അമിതപ്രാധാന്യം കല്പിച്ചിരുന്ന ഘടനാമനഃശാസ്ത്രം നിരവധി മനഃശാസ്ത്രജ്ഞർക്കിടയിൽ അസംതൃപ്തി ഉളവാക്കിയിരുന്നു. ഡ്യൂയിയുടെ ലേഖനം ഇവരിൽ വൻ സ്വാധീനം ചെലുത്തി. അപസാമാന്യതകളൊന്നും പ്രദർശിപ്പിക്കാത്ത മുതിർന്ന മനുഷ്യരുടെ പഠനത്തിൽ മാത്രം ഒതുങ്ങി നിന്ന മനഃശാസ്ത്രപഠനം, മറ്റു മേഖലകളിലേക്ക് വ്യാപിപ്പിക്കുവാനുള്ള ആഗ്രഹവും നിർവഹണ മനഃശാസ്ത്രത്തിന്റെ വികാസത്തിനു കാരണമായി. കുട്ടികൾ, അപസാമാന്യ വ്യക്തിത്വമുള്ളവർ തുടങ്ങിയവരെക്കുറിച്ച് പഠിക്കുവാനും വ്യവസായങ്ങളിലും മറ്റും മനഃശാസ്ത്രം എങ്ങനെ പ്രയോഗിക്കാം എന്നതിനെക്കുറിച്ചറിയുവാനും മനഃശാസ്ത്രജ്ഞർ ശ്രമിച്ചു.

ചിക്കാഗൊ സർവകലാശാല കേന്ദ്രീകരിച്ചാണ് നിർവഹണ മനഃശാസ്ത്ര പഠനം പുരോഗമിച്ചത്. ഡ്യൂയി, ജെയിംസ് റൌലണ്ട് ഏഞ്ചൽ, ഹാർവി.എ.കാർ എന്നിവരുടെ നേതൃത്വത്തിലാണ് ഇവിടെ പഠനം നടന്നിരുന്നത്. മൂവരും രചിച്ച മനഃശാസ്ത്ര പാഠപുസ്തകങ്ങളിലെ നിർവഹണ വീക്ഷണങ്ങൾ വിദ്യാർഥികളെ ആകർഷിച്ചു. ഡ്യൂയിയുടെ ശ്രദ്ധ തത്ത്വശാസ്ത്ര, വിദ്യാഭ്യാസ രംഗങ്ങളിലേക്ക് തിരിഞ്ഞപ്പോൾ, ഏഞ്ചലും കാറും നിർവഹണ മനഃശാസ്ത്ര പഠനത്തിന്റെ നേതൃത്വം പൂർണമായി ഏറ്റെടുത്തു. സർവകലാശാലയിലെ തത്ത്വശാസ്ത്ര അധ്യാപകനായ ജോർജ് ഹെർബർട്ട് മീഡ് ഭാഷയുടെ മനഃശാസ്ത്രത്തെക്കുറിച്ചും, സാമൂഹ്യവ്യവഹാരത്തെക്കുറിച്ചുമുള്ള പഠനങ്ങളിലൂടെ നിർവഹണ മനഃശാസ്ത്രത്തിന് കരുത്തേകി.

മനഃശാസ്ത്രം മാനസിക പ്രവർത്തനങ്ങളുടെ പഠനമാണെന്ന് ഏഞ്ചലും കാറും നിർവചിച്ചു. പ്രത്യക്ഷണം, പഠനം, ഓർമ, ഭാവന, വികാരം, ചിന്ത, ഇച്ഛാശക്തി തുടങ്ങിയവയെല്ലാം മാനസിക പ്രവർത്തനങ്ങളാണ്. അനുഭവങ്ങളിലൂടെ ആർജിക്കുന്ന അറിവ് ക്രമമായി സൂക്ഷിക്കുകയും വിലയിരുത്തുകയും ചെയ്തതിനുശേഷം പിന്നീട് ഉപയോഗിക്കുന്നതിൽ മേല്പറഞ്ഞ എല്ലാ മാനസിക പ്രവർത്തനങ്ങളും ഭാഗഭാക്കാകുന്നു. പരിതഃസ്ഥിതിയുമായുള്ള പൊരുത്തപ്പെടൽ അഥവാ അനുകൂലനമാണ് മാനസിക പ്രവർത്തനങ്ങളുടെ ലക്ഷ്യം.

ഒരു മനുഷ്യൻ പരിതഃസ്ഥിതികളിൽ നിന്നുമുള്ള ചോദനകളും അന്തഃചോദനകളും ഒരേ സമയം നേരിടുന്നു. ഈ ചോദനകളോട് ആരോഗ്യകരമായി പ്രതികരിക്കുകയും അവ കുറയ്ക്കുകയുമാണ് അനുകൂലന പ്രവൃത്തികളുടെ കർത്തവ്യം. അനിച്ഛാപര പ്രവർത്തനങ്ങളിൽ നിന്നും വ്യത്യസ്തമായി, അനുകൂലന പ്രവൃത്തികളിൽ ആന്തരോദ്ദേശ്യങ്ങളുടെ സ്വാധീനമുണ്ട്. തുടർച്ചയായി ലഭിക്കുന്ന ചോദനകളിൽ നിന്നുമാണ് ആന്തരോദ്ദേശ്യങ്ങൾ ഉടലെടുക്കുന്നത്. ചോദന നീക്കം ചെയ്യപ്പെടുമ്പോൾ മാത്രമാണ് ആന്തരോദ്ദേശ്യം സഫലമാകുന്നത്. വിശപ്പുമായി ബന്ധപ്പെട്ട ചോദന നീക്കം ചെയ്യുന്നതിനാണ് മനുഷ്യൻ ആഹാരം കഴിക്കുന്നത്. കായികമത്സരങ്ങളിൽ വിജയം നേടുക, കവിതയെഴുതുക തുടങ്ങിയ സങ്കീർണ പ്രവൃത്തികൾക്കും കാരണമാകുന്നത് ഇത്തരത്തിലുള്ള ചോദനകൾ തന്നെയാണ്.

അനുകൂലന പ്രവൃത്തികളുടെ സത്വരകാരണങ്ങളും, ദൂരവ്യാപക പ്രതിഫലനങ്ങളും തമ്മിൽ കാതലായ വ്യത്യാസമുണ്ടെന്ന് കാർ വാദിക്കുന്നു. ആഹാരം വിശപ്പകറ്റുക മാത്രമല്ല ശരീരം പുഷ്ടിപ്പെടുത്തുകയും ചെയ്യുന്നു. എന്നാൽ ശരീരം പോഷിപ്പിക്കുക എന്ന ലക്ഷ്യത്തോടെയല്ല സാധാരണയായി മനുഷ്യർ ആഹാരം കഴിക്കുന്നത്. ഒരു മനുഷ്യന്റെ പെരുമാറ്റത്തെ ദൂരവ്യാപക പ്രതിഫലനങ്ങൾ മാത്രം ആസ്പദമാക്കി വിശകലനം ചെയ്യുക സാധ്യമല്ല. മനുഷ്യരിൽ അനുകൂലന പ്രവൃത്തികളിൽ ഏറിയ പങ്കും ആർജിതമാണ്. അന്തഃപ്രേരണ, പ്രത്യക്ഷണം, പഠനം, ചിന്ത, സാമൂഹികപരിതഃസ്ഥിതി എന്നിവയുടെ പങ്ക് വിശകലനം ചെയ്തുകൊണ്ട് അനുകൂലന പ്രവൃത്തികളെക്കുറിച്ച് പഠിക്കുകയാണ് നിർവഹണ മനഃശാസ്ത്രം ചെയ്തത്. ഈ സങ്കീർണ പ്രക്രിയകളെക്കുറിച്ച് പഠിക്കുക വഴി നിർവഹണവാദികൾ മനഃശാസ്ത്രത്തെ ഘടനാവാദത്തിന്റെ ഇടുങ്ങിയ മതിൽക്കെട്ടുകൾക്കുള്ളിൽ നിന്നും മോചിപ്പിച്ചു.എല്ലാ മാനസിക പ്രവർത്തനങ്ങളെയും മനഃശാരീരിക പ്രവൃത്തികളായാണ് നിർവഹണവാദികൾ കണക്കാക്കുന്നത്. മാനസികവും ശാരീരികവുമായ പ്രക്രിയകൾ ചേർന്നതാണ് എല്ലാ പ്രവർത്തനങ്ങളും. എന്നാൽ ഈ രണ്ടു വശങ്ങളും തമ്മിൽ വേർതിരിക്കുവാനുള്ള ശ്രമങ്ങൾ വിജയം കാണുകയില്ല എന്നും ഇവർ പറയുന്നു.

ബോധമനസ്സിന്റെ പ്രവർത്തനങ്ങളെക്കുറിച്ച് പഠിക്കുവാൻ നിർവഹണവാദം അന്തർനിരീക്ഷണ മാർഗ്ഗം അവലംബിക്കുന്നുണ്ടെങ്കിലും, പരീക്ഷണ-നിരീക്ഷണങ്ങൾക്കാണ് ഈ മനഃശാസ്ത്ര പ്രസ്ഥാനം കൂടുതൽ പ്രാധാന്യം നല്കുന്നത്. കല, സാഹിത്യം, രാഷ്ട്രീയപ്രസ്ഥാനങ്ങൾ തുടങ്ങിയവയുടെ വിശകലനവും, മനഃശാസ്ത്രപരീക്ഷകളും നിർവഹണ മനഃശാസ്ത്രപഠനങ്ങളിൽ ഉപയോഗിക്കാറുണ്ട്. മനുഷ്യന്റെ സ്വഭാവത്തെയും പ്രവൃത്തികളെയും മനസ്സിലാക്കുവാൻ ഇവയെല്ലാം സഹായകമാകുമെന്ന് നിർവഹണവാദികൾ വിശ്വസിക്കുന്നു. വ്യക്തികൾ തമ്മിലുള്ള വ്യത്യാസങ്ങളെക്കുറിച്ചുള്ള പഠനത്തിനും നിർവഹണമനഃശാസ്ത്രം വളരെയധികം പ്രാധാന്യം കല്പിച്ചിരുന്നു.

ചിക്കാഗൊ സർവകലാശാലയിലെ പ്രവർത്തനങ്ങൾ നിരവധി മനഃശാസ്ത്രജ്ഞർക്ക് പ്രചോദനമായി. നിർവഹണ മനഃശാസ്ത്രത്തിന്റെ പ്രധാന വക്താവായിരുന്ന കാർ, ജന്തുമനഃശാസ്ത്ര രംഗത്ത്, പ്രത്യേകിച്ച് മൃഗങ്ങളുടെ പ്രത്യക്ഷണ ശേഷിയെക്കുറിച്ചും മേസ് - പഠനശേഷിയെക്കുറിച്ചും നിരവധി പരീക്ഷണങ്ങൾ നടത്തിയിരുന്നു. അഭിരുചികളുടെ ഗണിതക വിശ്ളേഷണത്തിലൂടെ അഭിരുചി പരീക്ഷകൾ വികസിപ്പിച്ചെടുത്ത ലൂയി ലിയൊൺ തഴ്സ്റൺ (1887-1955), ബാല-കൌമാര മനഃശാസ്ത്രരംഗത്ത് നിരവധി സംഭാവനകൾ നൽകിയ ഗ്രാൻവിൽ സ്റാൻലി ഹാൾ (1846-1924) തുടങ്ങിയവർ ചിക്കാഗൊ സർവകലാശാലയിലെ നിർവഹണ മനഃശാസ്ത്ര പ്രസ്ഥാനത്തിൽനിന്നും പ്രചോദനമുൾക്കൊണ്ടവരാണ്.


</doc>
<doc id="153816" url="https://ml.wikipedia.org/wiki?curid=153816" title="ആപ്പിണ്ടി">
ആപ്പിണ്ടി

ദീപാലങ്കാരങ്ങൾക്ക് പ്രാധാന്യമുള്ള ഉത്സവവേളകളിൽ വാഴപ്പിണ്ടി കുഴിച്ചുനിർത്തി അതിൽ നിശ്ചിത അകലത്തിൽ ഈർക്കിൽ വളച്ചുകുത്തി മരോട്ടിത്തോടുവച്ച് എണ്ണയൊഴിച്ച് തിരികൊളുത്തുന്നതിന് ആപ്പിണ്ടി എന്നാണ് പറയുക. മരോട്ടിയുടെ തോടിനു പകരം ചില സ്ഥലങ്ങളിൽ ഇടിഞ്ഞിലാണ് ഉപയോഗിക്കുന്നത്. 

പല വലിപ്പത്തിലും ആകൃതിയിലും ആപ്പിണ്ടി സജ്ജീകരിക്കാറുണ്ട്. വാഴപ്പിണ്ടി കുഴിച്ചുനിറുത്തുന്നതിനുപകരം പ്രത്യേകം ചട്ടങ്ങളിൽ ഉറപ്പിച്ച് പല തട്ടുകളിൽ ദീപങ്ങൾ ക്രമീകരിച്ച് മൂന്നുനാലു പേർ ചുമലിൽ വഹിച്ചുകൊണ്ട് നടക്കത്തക്കവണ്ണവും ഇതുണ്ടാക്കാറുണ്ട്. ഹൈന്ദവക്ഷേത്രങ്ങളിലെ ഉത്സവങ്ങളിലും ക്രൈസ്തവദേവാലയങ്ങളിലെ പെരുന്നാളുകളിലും ഇതുപയോഗിച്ചുവരുന്നു. ഇരിങ്ങാലക്കുടപള്ളിയിലെ പിണ്ടിപ്പെരുന്നാൾ ഇക്കൂട്ടത്തിൽ പ്രസിദ്ധമാണ്. അന്ന് അങ്ങാടികൾ ദീപഖചിതങ്ങളായ വാഴപ്പിണ്ടികളെക്കൊണ്ട് അലങ്കൃതമായിരിക്കും. അതുപോലെ ദീപാവലി, കാർത്തികവിളക്ക് തുടങ്ങിയ ആഘോഷങ്ങൾക്കും ആപ്പിണ്ടി കൊളുത്തി അലങ്കരിക്കുന്ന പതിവ് കേരളത്തിന്റെ പല ഭാഗങ്ങളിലും നിലവിലുണ്ട്.


</doc>
<doc id="153817" url="https://ml.wikipedia.org/wiki?curid=153817" title="പ്രാചീനകവിത്രയം">
പ്രാചീനകവിത്രയം

പ്രാചീന കവികളായ ചെറുശ്ശേരി( 15- നൂറ്റാണ്ട്), എഴുത്തച്ഛൻ (15-16 നൂറ്റാണ്ടുകൾക്കിടയിൽ), കുഞ്ചൻ നമ്പ്യാർ (18 നൂറ്റാണ്ട്) എന്നിവരെയാണ് മലയാളത്തിലെ പ്രാചീന കവിത്രയം എന്നു കണക്കാക്കുന്നത്. 15, 16, 18 നൂറ്റാണ്ടുകളിൽ ജീവിച്ചിരുന്നു എന്നറിയപ്പെടുന്ന ഈ മഹാകവികൾ മലയാളികൾക്ക് സമ്മാനിച്ചത് വിലമതിക്കാനാവാത്ത മനോഹര കവിതാസമാഹാരങ്ങൾ ആണ്.

പതിനെട്ടാം നൂറ്റാണ്ടിലെ (1705-1770) പ്രമുഖ മലയാളഭാഷാ കവിയാണ് കുഞ്ചൻ നമ്പ്യാർ. പ്രതിഭാസമ്പന്നനായ കവി എന്നതിനു പുറമേ തുള്ളൽ എന്ന നൃത്തകലാരൂപത്തിന്റെ ഉപജ്ഞാതാവെന്ന നിലയിലും പ്രസിദ്ധനായ നമ്പ്യാരുടെ കൃതികൾ മിക്കവയും തുള്ളൽ അവതരണങ്ങളിൽ ഉപയോഗിക്കാൻ വേണ്ടി എഴുതപ്പെട്ടവയാണ്. നർമ്മത്തിൽ പൊതിഞ്ഞ സാമൂഹ്യവിമർശനമാണ് അദ്ദേഹത്തിന്റെ കൃതികളുടെ മുഖമുദ്ര. മലയാളത്തിലെ ഹാസ്യകവികളിൽ അഗ്രഗണനീയനാണ് നമ്പ്യാർ.

കുഞ്ചൻ സ്മാരകം,അമ്പലപ്പുഴ,ആലപ്പുഴ


പാലക്കാട്‌, ലക്കിടി കിള്ളിക്കുറിശ്ശിമംഗലത്തെ കലക്കത്ത് ഭവനം.
ചന്ദ്രികാവീഥി, ലീലാവതീവീഥി തുടങ്ങിയ രൂപകങ്ങളും, വിഷ്ണുവിലാസം, രഘവീയം എന്നീ മഹാകാവ്യങ്ങളും വിലാസം, ശിവശതകം എന്നീ ഖണ്ഡകാവ്യങ്ങളും, രാസക്രീഡ, വൃത്തവാർത്തികം എന്നീ ഛന്ദശ്ശാസ്ത്രഗ്രന്ഥങ്ങളും മറ്റും സംസ്കൃതത്തിൽ എഴുതിയ രാമപാണിവാദനും കുഞ്ചൻ നമ്പ്യാരും ഒരാൾതന്നയാണെന്ന് ഏറെ ചർച്ചചെയ്യപ്പെട്ട ഒരു വാദം മഹാകവി ഉള്ളൂർ കേരളസാഹിത്യചരിത്രത്തിൽ അവതരിപ്പിച്ചിട്ടുണ്ട്. ആ അവകാശവാദം ഇന്നും സ്ഥിരീകൃതമായിട്ടില്ല.

നമ്പ്യാരുടെ ജീവിതത്തെക്കുറിച്ച് കൃത്യമായ വിവരങ്ങൾ നൽകുന്ന രേഖകളൊന്നുമില്ല. ലഭ്യമായ അറിവു വച്ച്, ഇന്നത്തെ പാലക്കാട് ജില്ലയിലെ ലക്കിടി തീവണ്ടിയാപ്പീസിനടുത്തുള്ള കിള്ളിക്കുറിശ്ശിമംഗലത്ത് കലക്കത്ത് ഭവനത്തിലായിരുന്നു നമ്പ്യാരുടെ ജനനം എന്ന് കരുതപ്പെടുന്നു. ബാല്യകാല വിദ്യാഭ്യാസത്തിനുശേഷം അദ്ദേഹം പിതാവിനോടൊപ്പം പിതൃദേശമായ കിടങ്ങൂരിലെത്തി. തുടർന്ന് ചെമ്പകശ്ശേരിരാജാവിന്റെ ആശ്രിതനായി ഏറെക്കാലം അമ്പലപ്പുഴയിലാണ്‌ അദ്ദേഹം ജീവിച്ചത്. ഇക്കാലത്താണ്‌ തുള്ളൽ കൃതികളിൽ മിക്കവയും എഴുതിയതെന്ന്‌ കരുതപ്പെടുന്നു. ചെമ്പകശ്ശേരി രാജാവായ ദേവനാരായണനെ പുകഴ്ത്തുന്ന കല്യാണസൗഗന്ധികത്തിലെ ഈ വരികൾ പ്രസിദ്ധമാണ്:-

1746-ൽ മാർത്താണ്ഡവർമ്മ ചെമ്പകശ്ശേരി രാജ്യം കീഴടക്കി വേണാടിനോട് ചേർത്തതിനെ തുടർന്ന് നമ്പ്യാർ തിരുവനന്തപുരത്തേക്കു താമസം മാറ്റി. അവിടെ അദ്ദേഹം, മാർത്താണ്ഡവർമ്മയുടേയും അദ്ദേഹത്തെ തുടർന്ന് ഭരണമേറ്റ കാത്തിക തിരുനാളിന്റെയും (ധർമ്മരാജാവ്) ആശ്രിതനായി ജീവിച്ചു. വാർദ്ധക്യത്തിൽ രാജസദസ്സിലെ ജീവിതം ബുദ്ധിമുട്ടായിത്തോന്നിയ അദ്ദേഹം സ്വന്തം നാടായ അമ്പലപ്പുഴക്ക് മടങ്ങാൻ ആഗ്രഹിച്ചു.

എന്ന കവിയുടെ അഭ്യർഥന രാജാവ് സ്വീകരിച്ചതിനെത്തുടർന്ന് അദ്ദേഹം അമ്പലപ്പുഴക്ക് മടങ്ങി. 1770-ലായിരുന്നു മരണം എന്ന് കരുതപ്പെടുന്നു. പേപ്പട്ടി വിഷബാധയായിരുന്നു മരണകാരണം എന്നൊരു കഥ പ്രചരിച്ചിട്ടുണ്ട്.
കുഞ്ചൻ നമ്പ്യാർ ഉപയോഗിച്ചിരുന്ന മിഴാവ്-അമ്പലപ്പുഴ ശ്രീകൃഷ്ണക്ഷേത്രത്തിൽ സൂക്ഷിച്ചിരിക്കുന്നത്

അമ്പലപ്പുഴ ക്ഷേത്രത്തിൽ ചാക്യാർകൂത്ത് എന്ന ക്ഷേത്രകലയിൽ മിഴാവ് കൊട്ടുകയായിരുന്ന നമ്പ്യാർ ഒരിക്കൽ ഉറങ്ങിയപ്പോൾ പരിഹാസപ്രിയനായ ചാക്യാർ അരങ്ങത്തുവച്ചുതന്നെ കലശലായി പരിഹസിച്ചു ശകാരിച്ചതാണ് തുള്ളലിന്റെ തുടക്കത്തിന് കാരണമായതെന്ന് ഒരു കഥയുണ്ട്. പകരം വീട്ടാൻ അടുത്ത ദിവസം തന്നെ നമ്പ്യാർ ആവിഷ്കരിച്ച് അവതരിപ്പിച്ച പുതിയ കലാരൂപമായിരുന്നത്രെ തുള്ളൽ. തുള്ളലിന് കൂത്തുമായി വളരെ സാമ്യമുണ്ടെന്നതൊഴിച്ചാൽ ഈ ഐതിഹ്യത്തിൽ എത്രമാത്രം സത്യമുണ്ടെന്ന് പറയുക ബുദ്ധിമുട്ടാണ്. ഏതായാലും തുള്ളലിനെ ഒരൊന്നാംകിട കലാരൂപമായി വികസിച്ചെടുക്കാനും അതിന് പരക്കെ അംഗീകാരം നേടിയെടുക്കാനും നമ്പ്യാർക്ക് കഴിഞ്ഞു. അസാമാന്യമായ ഭാഷാനൈപുണ്യം കൊണ്ട് അനുഗൃഹീതനായിരുന്നു നമ്പ്യാർ. വാക്കുകൾ അദ്ദേഹത്തിന്റെ നാവിൽ നൃത്തം ചെയ്യുകയായിരുന്നത്രെ.

എന്നു പറയാൻ മാത്രം ആത്മവിശ്വാസമുണ്ടായിരുന്നെങ്കിലും, തുള്ളലുകളുടെ ഭാഷയായി നമ്പ്യാർ തെരഞ്ഞെടുത്തത് സംസാരഭാഷയോട് ഏറ്റവും അടുത്ത സാധാരണക്കാരന്റെ ഭാഷയാണ്. അത് അവയ്ക്ക് കൂടുതൽ സ്വീകാര്യത നേടിക്കൊടുത്തു. സാധാരണക്കാർക്ക് രുചിക്കുന്ന കവിത അവരുടെ ഭാഷയിൽ തന്നെ ആയിരിക്കണം എന്ന് നമ്പ്യാർ പറഞ്ഞിട്ടുണ്ട്:-

ഓട്ടൻ, ശീതങ്കൻ, പറയൻ എന്നിങ്ങനെ മൂന്നു വിഭാഗങ്ങളിലായി 64 തുള്ളലുകൾ നമ്പ്യാർ എഴുതിയതായി പറയപ്പെടുന്നു. നമ്പ്യാരുടെ ഏറെ പ്രസിദ്ധമായ ഫലിതബോധത്തിനു പുറമേ അദ്ദേഹത്തിന്റെ വിപുലമായ അനുഭവസമ്പത്തും എല്ലാ വിജ്ഞാനശാഖകളിലുമുള്ള അവഗാഹവും ഈ കൃതികൾ പ്രകടിപ്പിക്കുന്നു. അദ്ദേഹത്തിന്റേതായി പൊതുവേ അംഗീകരിക്കപ്പെട്ടിട്ടുള്ളത് താഴെപ്പറയുന്ന നാല്പത് തുള്ളലുകളാണ്:-

ഈ ലേഖനത്തിലെ വിഷയത്തെ സംബന്ധിക്കുന്ന കൃതി വിക്കിഗ്രന്ഥശാലയിലെ രചയിതാവ്:കുഞ്ചൻ നമ്പ്യാർ എന്ന താളിലുണ്ട്.




തുള്ളലുകളല്ലാത്ത കൃതികളും നമ്പ്യാരുടേതായുണ്ട്‌. താഴെപ്പറയുന്നവ അവയിൽ ചിലതാണ്:-


സമൂഹവിമർശനം, നിശിതമായ ഫലിതപരിഹാസങ്ങൾ, കേരളീയത, സാധാരണക്കാരന്റെ ഭാഷ, ലോകോക്തികൾ എന്നിവയെല്ലാം നമ്പ്യാരുടെ കൃതികളുടെ ലക്ഷണങ്ങളായി നിരൂപകർ എടുത്തു പറയുന്നു. അദ്ദേഹത്തിന്റെ രചനകളുടെ ഈ പ്രത്യേകതകൾ കവിക്ക് വലിയ ജനപ്രീതി നേടിക്കൊടുത്തു. ജനകീയ കവി എന്ന് നമ്പ്യാർ വിശേഷിക്കപ്പെടാറുണ്ട്.

"ഇദ്ദേഹം ചിരിപ്പിച്ചു ദീർഘായുസാക്കീട്ടുള്ളവരും ഇനിയും ആക്കുന്നവരും ആയ ജനങ്ങളുടെ സംഖ്യ നിർണ്ണയിക്കാൻ പാടുള്ളതല്ല."

പുരാണകൃതികളെ അവലംബിച്ചായിരുന്നു നമ്പ്യാരുടെ മിക്ക തുള്ളൽ കൃതികളും എങ്കിലും അവയിൽ കഴിയുന്നത്ര നർമ്മവും സാമൂഹ്യപ്രസക്തിയുള്ള പരിഹാസവും കലർത്തുവാൻ കവി ശ്രദ്ധിച്ചിരുന്നു. നളചരിതത്തിൽ, സന്ദേശം വഹിച്ചുകൊണ്ടു പറന്നുപോകുന്ന അരയന്നം കണ്ട ദേശാന്തരങ്ങളിലെ കാഴ്ചകൾ വർണ്ണിക്കുന്ന ഭാഗം പ്രസിദ്ധമാണ്.

കല്യാണസൗഗന്ധികത്തിൽ പാഞ്ചാലിയുടെ ആഗ്രഹപ്രകാരം സൗഗന്ധികപ്പൂ തേടിപ്പോകുന്ന ഭീമൻ, ഒരു വൃദ്ധവാനരനെന്ന മട്ടിൽ വഴിമുടക്കി കിടന്ന ഹനുമാനോട് കയർക്കുന്ന ഭാഗം രസകരമാണ്:-

തന്റെ അവശസ്ഥിതി അറിഞ്ഞ് വഴിമാറിപ്പോകാൻ ആവശ്യപ്പെടുന്ന ഹനുമാനോട് ഭീമൻ പിന്നെയും ഇടയുന്നു:-

ഈ വീമ്പിന് മറുപടികൊടുത്ത ഹനുമാൻ, നാലഞ്ചു ഭർത്താക്കന്മാർ ഒരു പെണ്ണിന് എന്നത് നാലുജാതിക്കും വിധിച്ചതല്ല എന്ന് ഭീമനെ ഓർമ്മിപ്പിക്കുന്നു. കൂടാതെ, ദുശ്ശാസനൻ പണ്ട് കൗരവസഭയിൽ വച്ച് പാഞ്ചാലിയോട് അതിക്രമം ചെയ്തത് കണ്ണും മിഴിച്ച് കണ്ട് നിന്നപ്പോൾ പൊണ്ണത്തടിയനായ ഭീമന്റെ പരാക്രമം കാശിക്കു പോയിരിക്കുകയായിരുന്നോ എന്നും നമ്പ്യാർ ഹനുമാനെക്കൊണ്ട് ചോദിപ്പിക്കുന്നുണ്ട്.

പതിനെട്ടാം ശതകത്തിൽ കേരളത്തിൽ നിലവിലിരുന്ന സാമൂഹിക സ്ഥിതിയിലേക്ക് നമ്പ്യാരുടെ കൃതികൾ വെളിച്ചം വീശുന്നു. ഭൂസ്ഥിതി, സസ്യപ്രകൃതി, ജലവിനിയോഗം, പാരമ്പര്യജന്തു വിജ്ഞാനം, നാടൻ തത്ത്വചിന്ത, നാട്ടു വിദ്യാഭ്യാസരീതി, നാടൻ വിനോദങ്ങൾ, ഉത്സവങ്ങൾ, അങ്ങാടി വാണിഭം, നാടൻ മത്സ്യബന്ധനം, ചികിത്സാരീതികൾ, കൃഷിയറിവുകൾ, കടലറിവുകൾ, കാട്ടറിവുകൾ, നാടൻ ഭക്ഷണ രീതികൾ, നാട്ടു സംഗീതം, മുത്തശ്ശിച്ചൊല്ലുകൾ തുടങ്ങിയ മണ്ഡലങ്ങൾ നമ്പ്യാർ കവിത വിശദമാക്കുന്നു.

തുള്ളൽക്കവിതകളിൽ മിക്കവയുടേയും പ്രമേയം പുരാണേതിഹാസങ്ങളാണെങ്കിലും നമ്പ്യാർ കൊടുക്കുന്ന പശ്ചാത്തലം കേരളീയമാണ്. കഥാപാത്രങ്ങൾക്ക് അദ്ദേഹം മലയാളിത്തം കല്പിച്ചുകൊടുക്കുന്നു. ഭീമൻ, ദുര്യോധനൻ, ദേവേന്ദ്രൻ , ദമയന്തി, ദ്രൗപദി, സീത, പാർവ്വതി തുടങ്ങിയ കഥാപാത്രങ്ങൾ കേരളത്തിലെ സ്ഥിതിഗതികൾക്കനുരൂപമായ വേഷപ്പകർച്ചയോടുകൂടി മാത്രമേ തുള്ളലുകളിൽ പ്രത്യക്ഷപ്പെടുന്നുള്ളു. ഭൂ-സ്വർഗ്ഗ-പാതാളങ്ങൾ നമ്പ്യാരുടെ ഭാവനയിൽ അമ്പലപ്പുഴയോ, തിരുവനന്തപുരമോ ആയി മാറുന്നു. അയോദ്ധ്യയിലും, അളകാപുരിയിലും, സ്വർഗ്ഗത്തിലും പാതാളത്തിലും എല്ലാം കേരളീയർ തന്നെ. കേളച്ചാരും, കാളിപ്പെണ്ണും ചിരികണ്ടച്ചാരും, കോന്തനും, കേളനും, കുമരിയും, ഇച്ചിരിയും, ഇട്ടുണ്ണൂലിയും ഒക്കെ അവിടങ്ങളിൽ ഉണ്ട്. കേരളത്തിലെ നായന്മാരും പട്ടന്മാരും, കൊങ്ങിണിമാരും, നമ്പൂതിരിമാരും ഇല്ലാത്ത പ്രദേശങ്ങൾ ഇല്ല. സന്താനഗോപാലത്തിലെ അർജുനൻ, യമപുരിയിൽ ചെന്നപ്പോൾ "കള്ളുകുടിക്കും നായന്മാരുടെ പള്ളക്കിട്ടു കൊടുക്കണ കണ്ടു" വത്രെ. ദുര്യോധനന്റെ വനത്തിലേക്കുള്ള ഘോഷയാത്രയിൽ അമ്പും വില്ലും ധരിച്ച നായന്മാരെ കൂടാതെ, "പട്ടാണികൾ പല ചെട്ടികളും കോമട്ടികളും പല പട്ടന്മാരും" ഒക്കെ ഉണ്ടായിരുന്നു. ഘോഷയാത്രക്ക് മുൻപ് സേനകൾക്ക് നലകിയ സദ്യയും തികച്ചും കേരളീയമായിരുന്നു:-

കാർത്തവീരാർജ്ജുനവിജയത്തിൽ രാവണൻ ചിത്രയോധിയെ അയച്ച് കാർത്തവീരാർജ്ജുനന്റെ അടുത്ത് ഉന്നയിക്കുന്ന ആവശ്യങ്ങളുടെ സാഹചര്യങ്ങളും കേരളീയമാണ്:-
സമൂഹത്തിലെ തിന്മകളെ തന്റെ ഫലിതം കലർന്ന ശൈലിയിൽ നമ്പ്യാർ വിമർശിക്കുന്നത് പലയിടത്തും കാണാം.

എന്ന ഹരിണീസ്വയം‌വരത്തിലെ വിമർശനം ഭരണാധികാരികളേയും ഉദ്യോഗസ്ഥവൃന്ദത്തേയും ആയിരിക്കണം ലക്ഷ്യമാക്കിയത്.

എന്ന് ധനമോഹികളായ വൈദ്യന്മാരെ വിമർശിക്കുന്ന ധൃവചരിതത്തിലെ ഭാഗം പ്രസിദ്ധമാണ്.

ഉദ്യോഗസ്ഥന്മാരെ സ്വാധീനിക്കാൻ ചിലപ്പോഴൊക്കെ, അവരുടെ കൊച്ചമ്മമാരോട് അടുത്തുകൂടുകയായിരുന്നു വഴി എന്ന അവസ്ഥ നമ്പ്യാർ ഹരിണീസ്വയം‌വരത്തിൽ സൂചിപ്പിക്കുന്നതിങ്ങനെയാണ്:-

കാര്യമായൊരു ജോലിയും ചെയ്യാതെ, ഊണും ഉറക്കവും, പരദൂഷണവും മറ്റുമായി നടക്കുന്നവരെ നമ്പ്യാർ പാത്രചരിതത്തിൽ വരച്ചുകാട്ടുന്നതിങ്ങനെയാണ്:-
വിക്കിചൊല്ലുകളിലെ കുഞ്ചൻ നമ്പ്യാർ എന്ന താളിൽ ഈ ലേഖനവുമായി ബന്ധപ്പെട്ട ചൊല്ലുകൾ ലഭ്യമാണ്‌:

മലയാളത്തിലെ പ്രസിദ്ധമായ പല ലോകോക്തികളും നമ്പ്യാർക്കവിതയിൽ നിന്ന് വന്നവയാണ്:-




തുടങ്ങിയവയുടെ ഉറവിടം കല്യാണസൗഗന്ധികമാണെങ്കിൽ, താഴെപ്പറയുന്നവ കിരാതത്തിൽ നിന്നാണ്.







പഴയ തിരുവിതാംകൂർ രാജ്യത്ത് 1926-ൽ അച്ചടിച്ച മലയാളം മൂന്നാം പാഠപുസ്തകത്തിൽ കുഞ്ചൻ നമ്പ്യാരെക്കുറിച്ചുള്ള പാഠം സമാപിക്കുന്നത് നിർല്ലോഭമായ പ്രശംസയിൽ ഈ വിധമാണ്:

അതേസമയം, എല്ലാവിഭാഗം മലയാളികളുടെയിടയിലും ജനസമ്മതിയും അംഗീകാരവും നേടിയ കവി ആയിരുന്നിട്ടും നമ്പ്യാർ കവിത ശക്തമായി വിമർശിക്കപ്പെട്ടിട്ടുമുണ്ട്. നമ്പ്യാരുടെ 'സംസ്കാരലോപത്തെ'-പ്പറ്റി ഇരുപതാം നൂറ്റാണ്ടിലെ ഒന്നാംകിട മലയാള സാഹിത്യവിമർശകനായിരുന്ന കുട്ടികൃഷ്ണമാരാരും, പി.കെ.ബാലകൃഷ്ണനും പരാതിപ്പെട്ടിട്ടുണ്ട്. ഇതിഹാസപുരാണങ്ങളിലെ കഥാപാത്രങ്ങളേയും സന്ദർഭങ്ങളേയും കേരളീയസാഹചര്യങ്ങളിൽ ഫലിതത്തിൽ പൊതിഞ്ഞ് അവതരിപ്പിക്കുന്ന നമ്പ്യാരുടെ രീതിയെ വാഗ്‌വ്യഭിചാരമായാണ് മാരാർ വിശേഷിപ്പിച്ചത്. കല്യാണസൗഗന്ധികത്തിലെ 'ഭീമ-ഹനൂമൽസംവാദ' ത്തിന്റെ നിശിതമായ വിമർശനം മാരാരുടെ 'ഭാരതപര്യടനം' എന്ന പ്രഖ്യാതകൃതിയിലുണ്ട്. നമ്പ്യാർ ഹനുമാനെ 'അങ്ങാടിക്കൂളനും' ഭീമസേനനെ 'മേനിക്കണ്ടപ്പനും' ആയി തരംതാഴ്ത്തിയെന്ന് മാരാർ ആക്ഷേപിക്കുന്നു:-

നമ്പ്യാരുടെ കാലദർശനത്തെ അപഗ്രഥിക്കുന്ന ഒരു പ്രബന്ധത്തിൽ മലയാളത്തിലെ മറ്റൊരു പ്രസിദ്ധനിരുപകനായ കെ.പി. അപ്പൻ ഈ വിമർശനത്തിനു മറുപടി പറയുന്നതിനൊപ്പം നമ്പ്യാരെ "ഉന്നതജ്ഞാനിയായ...കോമിക് ജീനിയസ്", "ജ്ഞാനിയായ വിദൂഷകൻ", എന്നൊക്കെ വിശേഷിപ്പിക്കുന്നു:-

സാധാരണക്കാരുടെ ഭാഷയിൽ അവർക്കു വേണ്ടി എഴുതിയ ജനകീയ കവിയായി നമ്പ്യാർ കണക്കാക്കപ്പെടുന്നെങ്കിലും അദ്ദേഹത്തിന്റെ കവിതയുടെ സാമൂഹ്യപശ്ചാത്തലത്തിന്റെ പരിമിതികൾ ചൂണ്ടിക്കാണിക്കപ്പെട്ടിട്ടുണ്ട്. സാഹിത്യം അധഃസ്ഥിതവിഭാഗങ്ങളിലെ മനുഷ്യരെ പൊതുവേ അവഗണിച്ചിരുന്ന കാലത്ത് എഴുതപ്പെട്ടതിനാൽ നമ്പ്യാരുടെ കവിത പോലും നായന്മാർ വരെയുള്ള ജനവിഭാഗങ്ങളെ മാത്രമേ കണക്കിലെടുത്തുള്ളു എന്നും അതിനു താഴെയുള്ള ജനങ്ങളെക്കുറിച്ചുള്ള സൂചനകൾ അദ്ദേഹത്തിന്റെ സൃഷ്ടികളിൽ വിരളമാണെന്നുമാണ് വിമർശനം.

കുഞ്ചൻ നമ്പ്യാർ സ്മാരകം, അമ്പലപ്പുഴ
കുഞ്ചൻ നമ്പ്യാർ ഏറെക്കാലം ചിലവഴിച്ച അമ്പലപ്പുഴയിൽ കേരള സർക്കാർ സാംസ്കാരിക വകുപ്പിന്റെ കീഴിൽ കുഞ്ചൻ നമ്പ്യാർ സ്മാരകം നിർമിച്ചിട്ടുണ്ട്.

പാലക്കാട് ജില്ലയിലും തൃശ്ശൂർജില്ലയിലുമായി പരന്നു കിടക്കുന്ന ചൂലനൂർ മയിൽ സംരക്ഷണ കേന്ദ്രത്തിലെ 200 ഹെക്ടർ സ്ഥലം കുഞ്ചൻ നമ്പ്യാരുടെ ഓർമ്മയ്ക്കായി കുഞ്ചൻ സ്മൃതി വനം എന്ന് നാമകരണം ചെയ്തിരിക്കുന്നു. അദ്ദേഹത്തിന്റെ ജന്മസ്ഥലമായ കിള്ളിക്കുറിശ്ശിമംഗലം ഇവിടെ നിന്നും ഏതാനും കിലോമീറ്ററുകൾ അകലെയാണ്.
കുഞ്ചൻ സ്മൃതി വനം, ചൂലനൂർ

നമ്പ്യാരുടെ ഫലിതോക്തികൾ പ്രസിദ്ധമാണ്. അദ്ദേഹത്തിന്റെ സമകാലികനെന്ന് പറയപ്പെടുന്ന ഉണ്ണായി വാര്യരുമായുള്ള സംഭാഷണ ശകലങ്ങളെന്ന മട്ടിലുള്ള പല ഫലിതങ്ങളും തലമുറകളിലൂടെ വാമൊഴിയായി പകർന്നു ഇക്കാലം വരേയ്ക്കും എത്തിയിട്ടുണ്ട്. അസാധാരണമായ നർമ്മബോധവും കൗതുകമുണർത്തുന്ന ദ്വയാർത്ഥപരാമർശങ്ങളും ചേർന്ന അവ മലയാളികളുടെ ഫലിതശേഖരത്തിന്റെ പ്രിയപ്പെട്ട ഭാഗമായി തുടരുന്നു.




ഈ പ്രതിഷേധം രാജാവിന് ബോദ്ധ്യമായെന്നും, നമ്പ്യാർക്ക് അദ്ദേഹം സങ്കടനിവൃത്തി വരുത്തി എന്നുമാണ് കഥ.

ചെറുശ്ശേരി നമ്പൂതിരി ക്രിസ്തുവർഷം 15-)o നൂറ്റാണ്ടിൽ ജീവിച്ചിരുന്ന മലയാളം ഭാഷാകവിയാണ്. 

പുരാതനകവിത്രയങ്ങളിൽ ഒരാളായിരുന്നു ഇദ്ദേഹം. ക്രി.വ 1466-75 കാലത്ത് കോലത്തുനാടു ഭരിച്ചിരുന്ന ഉദയവർമന്റെ പണ്ഡിതസദസ്സിലെ അംഗമായിരുന്നു ചെറുശ്ശേരി നമ്പൂതിരി. ഭക്തി, ഫലിതം, ശൃംഗാരം എന്നീ ഭാവങ്ങളാണ് ചെറുശ്ശേരിയുടെ കാവ്യങ്ങളിൽ ദർശിക്കാനാവുന്നത്. സമകാലീനരായിരുന്ന മറ്റ് ഭാഷാകവികളിൽ നിന്നു് ഒട്ടും വ്യത്യസ്തമായിരുന്നില്ല ഈ ശൈലി. എങ്കിലും സംസ്കൃത ഭാഷയോട് കൂടുതൽ പ്രതിപത്തി പുലർത്തിയിരുന്ന മലനാട്ടിലെ കവികൾക്കിടയിൽ ഭാഷാകവി എന്നിരിക്കെയും ഏറെ പ്രശസ്തനായിരുന്നു ചെറുശ്ശേരി. കൃഷ്ണഗാഥയാണു പ്രധാനകൃതി.

മലയാള ഭാഷയുടെ ശക്തിയും സൗന്ദര്യവും ആദ്യമായി കാണാൻ കഴിയുന്നത് ചെറുശ്ശേരിയുടെ കൃഷ്ണഗാഥ എന്ന മനോഹര കൃതിയിലാണ്. സംസ്കൃത പദങ്ങളും തമിഴ് പദങ്ങളും ഏറെക്കുറെ ഉപേക്ഷിച്ച് ശുദ്ധമായ മലയാള ഭാഷയിലാണ് കൃഷ്ണഗാഥ രചിച്ചിരിക്കുന്നത്. അതുകൊണ്ടു തന്നെ മലയാളത്തിന്റെ ചരിത്രത്തിൽ കൃഷ്ണഗാഥയ്ക്ക് സുപ്രധാനമായ സ്ഥാനമുണ്ട്.

Pracheena 

മലയാളഭാഷയുടെ പിതാവ് എന്നറിയപ്പെടുന്ന ഭാഷാകവിയാണ് തുഞ്ചത്ത് രാമാനുജൻ എഴുത്തച്ഛൻ. തുഞ്ചത്ത് രാമാനുജൻ എഴുത്തച്ഛൻ പതിനഞ്ചാം നൂറ്റാണ്ടിനും പതിനാറാം നൂറ്റാണ്ടിനും ഇടയിലായി ജീവിച്ചിരുന്നുവെന്ന് കരുതപ്പെടുന്നു. എഴുത്തച്ഛന്റെ യഥാർത്ഥ നാമം രാമാനുജൻ എന്നും ചില വിദഗ്ദ്ധർ അഭിപ്രായപ്പെട്ടുകാണുന്നുണ്ട് . ഇന്നത്തെ മലപ്പുറം ജില്ലയിലെ തിരൂരിനടുത്തായിരുന്നു കവിയുടെ ജനനം (ഇപ്പോൾ ഈ സ്ഥലം തുഞ്ചൻപറമ്പ് എന്നറിയപ്പെടുന്നു.) രാമാനുജൻ എഴുത്തച്ഛന്റെ ജീവചരിത്രം ഐതിഹ്യങ്ങളാലും അർദ്ധസത്യങ്ങളാലും മൂടപ്പെട്ടു കിടക്കുകയാണു. അബ്രാഹ്മണനായിട്ടും വേദപഠനവും സംസ്കൃതപഠനവും തരമാക്കിയ രാമാനുജൻ എഴുത്തച്ഛൻ, നാനാദിക്കിലേക്കുള്ള ദേശാടനങ്ങൾക്കു ശേഷം തൃക്കണ്ടിയൂരിൽ താമസമാക്കി എന്നു കരുതപ്പെടുന്നു. എഴുത്തച്ഛൻ എന്നുള്ളത് ഒരു ജാതിപ്പേരല്ലെന്നും ഒരു സ്ഥാനപ്പേരാണെന്നും രാമാനുജൻ എഴുത്തച്ഛനു ശേഷം പിൻ‌തലമുറയിൽ പെട്ടവർ ഈ നാമം ജാതിപ്പേരായി ഉപയോഗിക്കുകയാണുണ്ടായതെന്നും കരുതുന്നു. കവിയുടെ കുടുംബപരമ്പരയിൽ ചിലരാണ് പെരിങ്ങോടിനടുത്തെ ആമക്കാവ് ക്ഷേത്രപരിസരത്ത് വസിച്ചുപോരുന്നതെന്നും വിശ്വാസങ്ങളുണ്ട്.

എഴുത്തച്ഛനു മുമ്പും തെളിമലയാളത്തിൽ ചെറുശ്ശേരി നമ്പൂതിരി പോലുള്ളവരുടെ പ്രശസ്തമായ കാവ്യങ്ങൾ കേരളദേശത്ത് വന്നിരുനിട്ടും രാമാനുജൻ എഴുത്തച്ഛനെ ആധുനിക മലയാളഭാഷയുടെ പിതാവായും മലയാളത്തിന്റെ സാംസ്കാരിക ചിഹ്നമായും കരുതിപ്പോരുന്നു. രാമാനുജൻ എഴുത്തച്ഛനാണ് 30 അക്ഷരമുള്ള വട്ടെഴുത്തിനുപകരം 51 അക്ഷരമുള്ള മലയാളം ലിപി പ്രയോഗത്തിൽ വരുത്തിയതെന്നു കരുതുന്നു. പ്രൊഫസർ കെ.പി.നാരായണപ്പിഷാരടി തുടങ്ങിയ ചരിത്രകാരന്മാരുടെ നിരീക്ഷണത്തിൽ ‘ഹരിശ്രീ ഗണപതയേ നമഃ’ എന്നു മണലിലെഴുതി അക്ഷരമെഴുത്ത് കുട്ടികളെ പരിശീലിപ്പിക്കുന്ന സമ്പ്രദായവും എഴുത്തച്ഛൻ തുടങ്ങിയതാണു എഴുത്തച്ഛൻ എന്ന സ്ഥാനപ്പേര് ഒരു പക്ഷേ അദ്ദേഹം ഇപ്രകാരം വിദ്യപകർന്നു നൽകിയതിനു ബഹുമാനസൂചകമായി വിളിച്ചുപോന്നതുമാകാം.
എഴുത്തച്ഛന്റെ കാവ്യങ്ങൾ തെളിമലയാളത്തിലായിരുന്നില്ല, സംസ്കൃതം പദങ്ങൾ അദ്ദേഹം തന്റെ കാവ്യങ്ങളിൽ യഥേഷ്ടം ഉപയോഗിച്ചുകാണുന്നുണ്ട്. എന്നിരുന്നാലും കവനരീതിയിൽ നാടോടി ഈണങ്ങൾ ആവിഷ്കരിച്ചതിലൂടെ കവിത കുറേകൂടി ജനകീയമാക്കുകയായിരുന്നു എഴുത്തച്ഛൻ. അദ്ദേഹം വിശ്വസിച്ചുപോന്നിരുന്ന ഭക്തിപ്രസ്ഥാനം ഈ ഒരു കർമ്മത്തിൽ അദ്ദേഹത്തിനു സഹായകരമായി വർത്തിക്കുകയും ചെയ്തിരിക്കാം. കിളിപ്പാട്ട് എന്ന കാവ്യരചനാരീതിയായിരുന്നു എഴുത്തച്ഛൻ ആവിഷ്കരിച്ചത്. കിളിയെകൊണ്ട് കഥാകഥനം നടത്തുന്ന രീതിയോടെ സ്വതേ പ്രശസ്തമായിരിക്കുന്ന ഭാരതത്തിലെ ഇതിഹാസങ്ങൾ കുറേകൂടി ജനങ്ങൾക്ക് സ്വീകാര്യമായി എന്നു വേണം കരുതുവാൻ. മലയാളഭാഷയ്ക്ക് അനുയോജ്യമായ അക്ഷരമാല ഉപയോഗിച്ചതിലൂടെയും, സാമാന്യജനത്തിനു എളുപ്പം സ്വീകരിക്കാവുന്ന രീതിയിൽ ഇതിഹാസങ്ങളുടെ സാരാംശം വർണ്ണിച്ച് ഭാഷാകവിതകൾക്കു ജനഹൃദയങ്ങളിൽ ഇടംവരുത്തുവാൻ കഴിഞ്ഞതിലൂടെയും ഭാഷയുടെ സംശ്ലേഷണമാണു് എഴുത്തച്ഛനു സാധ്യമായത്. സ്തുത്യർഹമായ ഈ സേവനങ്ങൾ മറ്റാരേക്കാളും മുമ്പെ എഴുത്തച്ഛനു സാധ്യമായതിൽ പ്രതി ഭാഷാശാസ്ത്രജ്ഞരും ചരിത്രകാരന്മാരും ഐകകണ്ഠ്യേന രാമാനുജൻ എഴുത്തച്ഛനെ മലയാളഭാഷയുടെ പിതാവെന്നു വിശേഷിപ്പിച്ചുപോരുന്നു.

Prachinakavithakal note

</doc>
<doc id="153819" url="https://ml.wikipedia.org/wiki?curid=153819" title="അനുഭവവാദം">
അനുഭവവാദം

ജ്ഞാനസമ്പാദനത്തിന് നിദാനം ഇന്ദ്രിയാനുഭവമാണ് എന്ന സിദ്ധാന്തമാണ് അനുഭവവാദം. ഏതൊരു ആശയത്തിന്റെയും പ്രസ്താവനയുടെയും വാസ്തവികത നിർണയിക്കുന്നതിനുള്ള അന്ത്യപരീക്ഷണം മനുഷ്യന്റെ അനുഭവം തന്നെയാണെന്ന സിദ്ധാന്തം അനുഭവവാദത്തിന്റെ മറ്റൊരു രൂപമാണ്.

അനുഭവത്തിന്റെ മൂശയിലിട്ടു പരിശോധിച്ചാൽ മാത്രമേ മനുഷ്യന്റെ ആശയങ്ങളും പ്രസ്താവനകളും എത്രമാത്രം ശരിയാണെന്ന് നിർണയിക്കാൻ സാധിക്കൂ എന്നവകാശപ്പെടുന്ന ഈ സിദ്ധാന്തത്തിന്റെ പ്രഖ്യാതവക്താക്കൾ ബ്രിട്ടിഷുകാരായ ബേക്കൺ, ബെർക്കിലി, ഡേവിഡ് ഹ്യൂം എന്നിവരും അമേരിക്കക്കാരനായ വില്യം ജയിംസുമാണ്. ഇവരുടെ അഭിപ്രായത്തിൽ അനുഭവഗോചരമല്ലാത്തതൊന്നും വാസ്തവമല്ല; തത്ത്വദർശനം, അതിഭൌതികവാദം എന്നിവയെല്ലാം ചിന്താഭാസങ്ങളാണ്.

അനുഭവവാദത്തെ നാലായി തിരിച്ചിരിക്കുന്നു.

ഇന്ദ്രിയാനുഭവത്തിൽ അധിഷ്ഠിതമല്ലാത്ത യാതൊരറിവും അറിവ് എന്ന പേരിന് അർഹമല്ല. ബോധേന്ദ്രിയത്തോടു ബന്ധപ്പെടാതെ ജ്ഞാനം സമ്പാദിക്കുവാൻ മനസ്സ് അഥവാ ബുദ്ധി അശക്തമാണ് എന്നെല്ലാം ആപേക്ഷികതാവാദികൾ സമർഥിക്കുന്നു. 

അതിഭൌതികവാദികൾ, മേല്പറഞ്ഞ ആശയങ്ങളോടു മിക്കവാറും യോജിക്കുന്നു. ഇന്ദ്രിയാധിഷ്ഠിതമെങ്കിലും ഇന്ദ്രിയാതിശായിയായ സാമാന്യാശയ (universals) സാധുത ഇവർ അംഗീകരിക്കുന്നു. എങ്കിലും പരിമിതവും കാലബദ്ധവുമായ പദാർഥങ്ങളെ (അനുഭവഗോചരവിഷയങ്ങളെ) ക്കുറിച്ചു മാത്രമേ സംശയരഹിതമായ വിജ്ഞാനം ആർജിക്കുവാൻ മനുഷ്യബുദ്ധിക്കു കഴിവുള്ളു എന്ന് ഇക്കൂട്ടർ വാദിക്കുന്നു. ഹ്യൂമിന്റെ സന്ദേഹവാദവും കാന്റിന്റെ ആശയവാദവും ഇവർക്കു അംഗീകാരയോഗ്യമായിരുന്നില്ല. ഇന്ദ്രിയങ്ങളെ അതിക്രമിച്ച് അപരിമേയവും കാലാതീതവുമായ വിഷയങ്ങളിലേക്ക് ഉയരാനുള്ള മനുഷ്യമനസ്സിന്റെ ശക്തിയെ ഇവർ പാടേ നിഷേധിക്കുന്നുമില്ല.

സംശയരഹിതമായ അറിവ് പ്രദാനം ചെയ്യുവാൻ ഭൌതിക ശാസ്ത്രങ്ങൾക്കു മാത്രമേ കഴിയൂ എന്നു വിശ്വസിക്കുന്നവരാണ് ശാസ്ത്രീയാനുഭവവാദികൾ. വിവിധ ശാസ്ത്രതത്ത്വങ്ങളെ തമ്മിൽ സമന്വയിപ്പിച്ചു ചില പൊതുതത്ത്വങ്ങൾ രൂപവത്കരിക്കാനാണ് ഇവരുടെ ശ്രമം. 

(logical) 

യുക്ത്യാത്മക അനുഭവവാദികൾ, യുക്തിയുക്തമായ ചിന്തയിൽ അധിഷ്ഠിതവും, അനുഭവവാദത്തെയും യുക്തിവാദത്തെയും തമ്മിൽ അനുരഞ്ജിപ്പിക്കുന്നതും ആയ ഒരു ചിന്താപദ്ധതി ആവിഷ്കരിച്ചു. ഇതിന് സഹായകമായ ഒരു വാഗർഥശാസ്ത്ര(semantics)വും മനോവൃത്തിശാസ്ത്ര (theories of meaning and knowledge)വും കരുപ്പിടിപ്പിക്കാൻ "വിയന്നാവലയം" (Vienna Circle) എന്നറിയപ്പെടുന്ന സംഘത്തിന്റെ നേതാക്കൾ യത്നിച്ചു.

ഏഥൻസിലെ എപ്പിക്കൂറസ് (ബി.സി. 341-270), സിഷ്യത്തിലെ (ഗ്രീസ്) സെനോ (ബി.സി. 336-264) എന്നിവരാണ് അനുഭവവാദത്തിന്റെ ആദ്യകാലപ്രയോക്താക്കൾ. ഇവർക്കു ശേഷം ബ്രിട്ടണിലെ റോജർ ബേക്കൺ (1214-94) എന്ന പ്രതിഭാശാലി അനുഭവവാദത്തിനു മതപരമായ ഒരു ഛായ നൽകി. സ്വന്തം അനുഭവത്തിലൂടെയല്ലാതെ ഒരു വസ്തുവിനെയും ശരിയായി അറിയുക സാധ്യമല്ല. ഭൌതികവിഷയങ്ങളെക്കുറിച്ച് ഭൌതികാനുഭൂതിയും അതിഭൌതികവിഷയങ്ങളെക്കുറിച്ച് അതിഭൌതികാനുഭൂതി (mystic experience) യും ലഭ്യമാണ് എന്നെല്ലാം റോജർ ബേക്കൺ അഭിപ്രായപ്പെട്ടു. ഇദ്ദേഹത്തിനു മൂന്നു ശതാബ്ദങ്ങൾക്കുശേഷം ജീവിച്ചിരുന്ന മറ്റൊരു ബ്രിട്ടിഷുകാരനായ ഫ്രാൻസിസ് ബേക്കൺ (1561-1626) അനുഭവവാദത്തിനു പ്രചാരം നല്കി. ശുഷ്കവും വിരസവുമായ യുക്തിവാദത്തിന്റെയും സ്കൊളാസ്റ്റിക്കു തത്ത്വചിന്ത (അരിസ്റ്റോട്ടലിന്റെ തത്ത്വചിന്ത തോമസ് അക്വീനാസ് പുനരാവിഷ്കരിച്ചത്) യുടെയും നേർക്കു വെറുപ്പും അവജ്ഞയും തോന്നിയ ഫ്രാൻസിസ് ബേക്കൺ, പരീക്ഷണനിരീക്ഷണങ്ങളെ മുൻനിർത്തിയുള്ളതും ശാസ്ത്രീയ വീക്ഷണമുള്ളതുമായ ഒരു വിദ്യാഭ്യാസപദ്ധതി നടപ്പിലാക്കണമെന്നു നിർദ്ദേശിച്ചു. യഥാർഥമായ അറിവിന്റെ ഉറവിടം ഇന്ദ്രിയാനുഭവമാണെന്ന് ഇദ്ദേഹം തറപ്പിച്ചു പറഞ്ഞു.

മനുഷ്യന്റെ മനോവ്യാപാരങ്ങളുടെ അപഗ്രഥനത്തിൽനിന്ന് വിജ്ഞാനത്തെക്കുറിച്ചുള്ള തന്റെ സിദ്ധാന്തം സ്ഥാപിക്കാൻ മറ്റൊരു ബ്രിട്ടിഷുകാരനായ ജോൺ ലോക്ക് പരിശ്രമിച്ചു. സ്വതഃസിദ്ധമായി, നൈസർഗികമായി, സംശയ രഹിതമായി ഓരോ മനുഷ്യനും അറിയാൻ കഴിയുന്നത് സ്വന്തം അസ്തിത്വവും ദൈവത്തിന്റെ അസ്തിത്വവും മാത്രമാണെന്ന് ലോക്ക് വാദിച്ചു. മനുഷ്യന് അറിയാൻ കഴിയുന്നത് "ആശയങ്ങൾ" (ideas) മാത്രമാണെന്നും ഈ ആന്തരികാശയങ്ങൾക്ക് അനുഗുണമായി മനുഷ്യമനസ്സിന് വെളിയിലായി യഥാർഥത്തിൽ എന്തെങ്കിലും പദാർഥം സ്ഥിതിചെയ്യുന്നുണ്ടോ എന്ന് ഉറപ്പിച്ചു പറയുക സാധ്യമല്ലെന്നും ലോക്ക് ശഠിച്ചു. ഇങ്ങനെ ബാഹ്യപദാർഥങ്ങളുടെ അസ്തിത്വത്തിൽ സംശയം പ്രകടിപ്പിച്ചുകൊണ്ട് ബ്രിട്ടീഷ് ആശയവാദത്തിന് ലോക്ക് അടിസ്ഥാനമിട്ടു. ലോക്കിന്റെ അനന്തരഗാമികൾ ആ അടിസ്ഥാനത്തിൽ പല സിദ്ധാന്തങ്ങളും പടുത്തുയർത്തി.

ലോക്കിന്റെ സിദ്ധാന്തത്തിൽ ദൂരവ്യാപകഫലങ്ങളുള്ളവയെ ബർക്കിലി നിരീക്ഷണ വിധേയമാക്കി പദാർഥങ്ങളെ യഥാതഥം ഗ്രഹിക്കുന്നതിന് മനുഷ്യമനസ്സ് അശക്തമാണെന്നു മാത്രമല്ല, മാനസികാശയങ്ങൾക്കു പുറമേ യാതൊരു പദാർഥവും യഥാർഥത്തിൽ സ്ഥിതിചെയ്യുന്നില്ല എന്നതാണ് പരമാർഥം എന്ന് ബെർക്കിലി സിദ്ധാന്തിച്ചു. മനുഷ്യമനസ്സിന് വെളിയിൽ പദാർഥങ്ങൾ യഥാർഥത്തിൽ സ്ഥിതിചെയ്യുന്നില്ലെങ്കിൽ പിന്നെ എങ്ങനെയാണ് മനസ്സിൽ ബാഹ്യപദാർഥങ്ങളെക്കുറിച്ചുള്ള ആശയങ്ങൾ രൂപംകൊള്ളുന്നത്? ഈ ചോദ്യത്തിന് ബെർക്കിലിയുടെ മറുപടി ലളിതവും ഋജുവുമാണ്: നമ്മുടെ മനസ്സിലെ ആശയങ്ങൾക്ക് അനുഗുണമായ പദാർഥങ്ങൾ മനസ്സിന് വെളിയിൽ സൃഷ്ടിക്കുന്നതിനുപകരം ഈ ആശയങ്ങളെ തന്നെ ദൈവം നമ്മുടെ മനസ്സിൽ നേരിട്ടു സൃഷ്ടിക്കുകയാണ് ചെയ്യുന്നത്. അതിനാൽ മാനസികാശയങ്ങൾക്ക് അനുരൂപമായ ബാഹ്യപദാർഥങ്ങൾ ഒന്നും ഇല്ല. ഇങ്ങനെ ബെർക്കിലി അസ്സൽ ആശയവാദത്തിൽ വന്നെത്തി.

ലോക്കിനെയും ബെർക്കിലിയെയും അനുഗമിച്ച ഹ്യൂം തികഞ്ഞ ഒരു ആശയവാദിയായിത്തീർന്നു. പദാർഥങ്ങളുടെ സാരാംശത്തെ അഥവാ അന്തസ്സത്തയെ ഗ്രഹിക്കാൻ മനുഷ്യമനസ്സ് അശക്തമാകയാൽ ആശയങ്ങൾ (Ideas) ഉണ്ടെന്നു പറയുകയല്ലാതെ ആ ആശയങ്ങൾക്ക് ആധാരമായി ബാഹ്യപദാർഥങ്ങൾ ഉണ്ടെന്നു പറയുക വയ്യാ എന്ന് ഹ്യൂം വാദിച്ചു. ഒന്നിനു പിറകെ മറ്റൊന്നായി വരുന്ന ഒരു ആശയപരമ്പര മാത്രമാണ് നമ്മുടെ "മനസ്സ്" എന്നും അദ്ദേഹം അഭിപ്രായപ്പെട്ടു. ഹ്യൂമിന്റെ ഈ ചിന്താഗതി അദ്ദേഹത്തെ ഒരു "സമൂലസന്ദേഹവാദത്തിൽ" (radical scepticism) എത്തിച്ചു.

അമേരിക്കക്കാരനായ ജെയിംസ് അനുഭവവാദത്തിന് അമേരിക്കയിൽ പ്രചാരം നൽകി. പ്രയോജനവാദത്തിന്റെ(pragmatism) പിതാവ് എന്ന അഭിധാനത്തിനും ജെയിംസ് അർഹനായി. ഏതൊരു സിദ്ധാന്തത്തിന്റെയും വാസ്തവികതയും മൂല്യവും നിർണയിക്കുന്നതിന് പ്രായോഗികമണ്ഡലത്തിൽ പ്രസ്തുത സിദ്ധാന്തം ചെലുത്തുന്ന സ്വാധീനം കണക്കിലെടുക്കണമെന്ന് ജെയിംസ് വാദിച്ചു. ഒരു പ്രസ്താവനയെ അർഥവത്തും വിലയുള്ളതും വാസ്തവവും ആക്കിത്തീർക്കുന്നത് അത് ഉത്പാദിപ്പിക്കുന്ന പ്രായോഗികഫലങ്ങളാണ്. അതിനാൽ പ്രവർത്തനമണ്ഡലവുമായി അഥവാ പ്രായോഗികജീവിതവുമായി ബന്ധമില്ലാത്ത പ്രസ്താവനകളും സിദ്ധാന്തങ്ങളും തത്ത്വചിന്തകളുമൊക്കെ നിരർഥവും അബദ്ധജടിലവുമായി പരിഗണിക്കേണ്ടതാണെന്നും ജെയിംസ് സമർഥിച്ചു. ഇങ്ങനെ ജ്ഞാനവും ജ്ഞാനവിഷയമായ പദാർഥങ്ങളുമൊക്കെ ജെയിംസിന്റെ ദൃഷ്ടിയിൽ ക്രിയാത്മകജീവിതത്തിലെ അനുഭൂതിപ്രവാഹത്തിന്റെ ഭാഗങ്ങൾ മാത്രമാണ്.

മനുഷ്യജ്ഞാനത്തെ മുഴുവൻ ഇന്ദ്രിയമണ്ഡലത്തിൽ ഒതുക്കി നിർത്താനുള്ള ശ്രമത്തിൽ അനുഭവവാദികൾ പരാജയപ്പെട്ടു. ഇന്ദ്രിയഗോചരമോ അനുഭവവേദ്യമോ അല്ലാത്തതെല്ലാം പല അനുഭവവാദികളും നിഷേധിക്കയാൽ തെറ്റായ അനവധി നിഗമനങ്ങളിലും അവർ എത്തിച്ചേർന്നു. ഇന്ദ്രിയങ്ങളുടെ സഹായത്തോടെ ശരിയായ വിജ്ഞാനം സമ്പാദിക്കാനുള്ള മനുഷ്യമനസ്സിന്റെ (അഥവാ ബുദ്ധിശക്തിയുടെ) കഴിവിനെ നിരാകരിക്കയാൽ ബ്രിട്ടിഷ് അനുഭവവാദികൾ സന്ദേഹവാദത്തിലും ആശയവാദത്തിലും ചെന്നകപ്പെട്ടു. അസ്തിത്വചിന്തയുടെ ആഗമനത്തോടുകൂടി നിഷ്കൃഷ്ടമായ അനുഭവവാദത്തിന് ആധുനികചിന്തകരുടെയിടയിൽ വലിയ മതിപ്പില്ലാതായി.



</doc>
<doc id="153835" url="https://ml.wikipedia.org/wiki?curid=153835" title="കുംഭാവുരുട്ടി വെള്ളച്ചാട്ടം">
കുംഭാവുരുട്ടി വെള്ളച്ചാട്ടം

ചെങ്കോട്ട-അച്ചൻകോവിൽ പാതയിൽ നിന്നും നാല് കിലോമീറ്റർ ഉൾവനത്തിലാണ് കുംഭാവുരുട്ടി വെള്ളച്ചാട്ടം. അച്ചൻകോവിൽ ആറിന്റെ കൈവഴിയാറും, പുലിക്കവല, കാനയാർ എന്നീ പ്രദേശങ്ങളിലെ നദികളിലൂടെ ഒഴുകിയെത്തുന്ന അരുവികളും സംഗമിച്ചാണ് കുംഭാവുരുട്ടി ജലപാതത്തിൽ എത്തുന്നത്. കാൽനടയായി നാല് കിലോമീറ്റർ താണ്ടിയെത്തുന്ന വിനോദസഞ്ചാരികളെ ഏറെ ആകർഷിക്കുന്നവയാണ് ജലപാതം. 250 അടി ഉയരത്തിൽ നിന്നും ശക്തമായി എത്തുന്ന വെള്ളച്ചാട്ടത്തിന് കീഴെ കുളിച്ച് നിർവൃതിയടഞ്ഞ് സ്ത്രീകൾ അടക്കം നൂറുകണക്കിന് ആളുകളാണ് കുംഭാവുരുട്ടിയിൽ നിന്നുമടങ്ങുന്നത്. ഏറെ സാഹസികമായി മാത്രമേ ജലപാതത്തിനരികിൽ എത്താൻ കഴിയൂ. അപകടം പതിയിരിക്കുന്ന ഈ പാറകളിൽ അതീവശ്രദ്ധയോടെ നീങ്ങിയില്ലെങ്കിൽ അപകടം ഉറപ്പാണ്. 250 അടി ഉയരത്തിൽ നിന്നും എത്തുന്ന വെള്ളച്ചാട്ടം പാറമടക്കുകളിൽ പതിച്ചശേഷം നിരവധി ചുഴികളിലൂടെ ഒഴുകിയ ശേഷമാണ് അരുവിയായിത്തീരുന്നത്. വഴുവഴുപ്പൻ പാറകളിൽ ശ്രദ്ധയോടെ ചവുട്ടി നീങ്ങിയില്ലെങ്കിൽ ചുഴിയിൽ അകപ്പെടാം.

വനസംരക്ഷണസമിതിയുടെ പൂർണ്ണനിയന്ത്രണത്തിലാണ് കുംഭാവുരുട്ടി ജലപാതം. ഇവിടെയെത്തുന്ന ടൂറിസ്റ്റുകൾക്ക് അപകടം സംഭവിക്കാതിരിക്കാൻ പ്രത്യേക പരിശീലനം സിദ്ധിച്ച ഗൈഡുകളെ അധികൃതർ നിയമിച്ചിട്ടുണ്ട്. ജലപാതത്തിൽ എത്താൻ ഒരാൾക്ക് 10 രൂപയാണ് ടിക്കറ്റ് ചാർജ്ജ്.

ജില്ലയുടെ കിഴക്കൻമലയോരമേഖലയായ അച്ചൻകോവിൽ വനത്തിൽ നിന്നും ഒഴുകിഎത്തുന്ന വെള്ളച്ചാട്ടത്തിൽ കുളിച്ച് ഉല്ലസിക്കാൻ എത്തുന്ന വിനോദസഞ്ചാരികളിൽ ഏറെയും തമിഴ്‌നാട്ടുകാരാണ്. പ്രകൃതി കനിഞ്ഞ് ഒഴുകിയെത്തുന്ന ഔഷധഗുണമുള്ള വെള്ളച്ചാട്ടത്തിൽ കുളിച്ചുകഴിഞ്ഞാൽ തീരാവ്യാധി അടക്കമുള്ള അസുഖങ്ങൾ മാറിക്കിട്ടുമെന്നാണ് തമിഴ്‌നാട്ടിൽ നിന്നെത്തുന്നവരുടെ വിശ്വാസം.


</doc>
<doc id="153843" url="https://ml.wikipedia.org/wiki?curid=153843" title="ബിഹേവിയറിസം">
ബിഹേവിയറിസം

ചിക്കാഗൊ സർവകലാശാലയിലെ ആദ്യത്തെ ഡോക്ടറേറ്റ് ബിരുദധാരിയായ ജെ.ബി. വാട്ട്സൺ (1878-1955) ആണ് മനഃശാസ്ത്ര പ്രസ്ഥാനമായ 'ബിഹേവിയറിസ'ത്തിന് തറക്കല്ലിട്ടത്. 
ചിക്കാഗൊ സർവകലാശാലയായിരുന്നു നിർവഹണ വാദത്തിന്റെ ശക്തികേന്ദ്രമെങ്കിലും റോബർട്ട് സെഷൻസ് വുഡ്വർത്തി(1869-1962)ന്റെ നേതൃത്വത്തിൽ കൊളംബിയ സർവകലാശാലയിലും നിർവഹണ മനഃശാസ്ത്രപഠനങ്ങൾ നടത്തിയിരുന്നു. വുഡ്വർത്തിന്റെ നിർവഹണവാദം ചലനാത്മക മനഃശാസ്ത്രം എന്ന പേരിലാണറിയപ്പെട്ടിരുന്നത്. അനുകൂലനപ്രവൃത്തികളിൽ അന്തഃചോദനകൾക്കുള്ള പങ്കിനാണ് ചലനാത്മക മനഃശാസ്ത്രം പ്രാധാന്യം കല്പിക്കുന്നത്. അനുകൂലനപ്രവൃത്തികളെ ഒരു സൂത്രവാക്യത്തിലൂടെയാണ് വുഡ്വർത്ത് വിശദീകരിച്ചത്. ണടഛഞണ എന്ന സൂത്രവാക്യത്തിൽ ണ ലോകം അഥവാ പരിതഃസ്ഥിതിയെയും, ട ചോദനയെയും, ഛ ജീവജാലത്തെയും, ഞ പ്രതികരണത്തെയും സൂചിപ്പിക്കുന്നു. ബാഹ്യവും ആന്തരികവുമായ ചോദനകൾ ജീവിയിൽ പ്രതികരണമുളവാക്കുകയും, ഈ പ്രതികരണം പരിതഃസ്ഥിതിയിൽ മാറ്റം വരുത്തി ചോദന കുറയ്ക്കുകയും ചെയ്യുമ്പോഴാണ് അനുകൂലനം നടക്കുന്നത്. ചോദന ലഘൂകരണത്തിനായി നടത്തുന്ന പ്രവൃത്തികൾ ചില സന്ദർഭങ്ങളിൽ സ്വതന്ത്ര ചോദനകളുടെ സ്വഭാവം കൈക്കൊള്ളാറുണ്ട്. അമിതവണ്ണം കുറയ്ക്കുന്നതിനായി വ്യായാമം ചെയ്തു തുടങ്ങുന്നവർ വണ്ണം കുറഞ്ഞുകഴിഞ്ഞിട്ടും, താത്പര്യം മൂലം തുടർന്നും വ്യായാമം ചെയ്യുന്നത് ഇതിനുദാഹരണമാണ്. വുഡ്വർത്തിന്റെ വീക്ഷണങ്ങൾ മനഃശാസ്ത്രരംഗത്ത് വളരെയധികം സ്വാധീനം ചെലുത്തുകയുണ്ടായി. 

നിർവഹണ മനഃശാസ്ത്രം ഒരു പ്രത്യേക പ്രസ്ഥാനമെന്ന നിലയിൽ ഇരുപതാം ശതകത്തിന്റെ ആദ്യപകുതിവരെ മാത്രമേ നിലനിന്നുള്ളൂ. വളരെ വേഗം തന്നെ നിർവഹണവാദം മനഃശാസ്ത്രത്തിന്റെ മുഖ്യധാരയുടെ ഭാഗമായി മാറി. പ്രായോഗിക മനഃശാസ്ത്രത്തിന്റെ ഇന്നത്തെ വളർച്ചയ്ക്ക് വഴിയൊരുക്കിയത് നിർവഹണമാണ്. മനഃശാസ്ത്രപരീക്ഷകൾ, വ്യാവസായിക അഭിരുചി നിർണയം, പരസ്യതന്ത്രങ്ങൾക്ക് രൂപം നൽകൽ, കൌൺസലിങ്, ക്ളിനിക്കൽ പദ്ധതികൾ തുടങ്ങി, മനഃശാസ്ത്രത്തിന്റെ എല്ലാ പ്രായോഗിക വശങ്ങളിലും നിർവഹണവാദത്തിന്റെ പ്രതിഫലനങ്ങൾ ദൃശ്യമാണ്. അവബോധം (ഇീിരെശീൌില) പോലെയുള്ള മാനസിക പ്രതിഭാസങ്ങളെ ജീവപരിണാമം ഏതുരീതിയിലാണ് സ്വാധീനിച്ചത് തുടങ്ങിയ വിഷയങ്ങൾ അന്വേഷിക്കുന്ന പരിണാമ മനഃശാസ്ത്രത്തിലും നിർവഹണവാദത്തിന്റെ സ്വാധീനം കാണാം.


</doc>
<doc id="153847" url="https://ml.wikipedia.org/wiki?curid=153847" title="നിറമുള്ള നിഴലുകൾ">
നിറമുള്ള നിഴലുകൾ

മലയാളത്തിലെ ഒരു നോവലാണ് നിറമുള്ള നിഴലുകൾ. വിലാസിനി എന്ന എം.കെ.മേനോന്റെ പ്രഥമകൃതിയാണിത്. 

രണ്ടാംലോകമഹായുദ്ധകാലത്ത് സിംഗപ്പൂരിൽ താമസിപ്പിച്ചിരുന്ന പോരാളികളുടെ ജീവിതാനുഭവങ്ങളാണ് നിറമുള്ള നിഴലുകളിൽ പശ്ചാത്തലമാക്കിയിരിക്കുന്നത്. സിംഗപ്പൂരിൽ താമസമുറപ്പിച്ച ഒരു കേരളീയകുടുംബത്തിലെ പ്രേമകഥയാണ് ഇതിലെ പ്രമേയം. 

നാട്ടിൽ നിൽക്കാൻ ഗത്യന്തരമില്ലാതെ മലയായാലെത്തിയ രാഘവൻനായർ അവിടെയും തന്റെ അനിയന്ത്രിത ജീവിതം തുർന്നു. വേലക്കാരി ലക്ഷ്മിയുമായി അവിഹിതബന്ധത്തിലേർപ്പെട്ടു. അതിൽ മുനിസാമി എന്ന പുത്രൻ ഉണ്ടായി. ഈ കൊള്ളരുതായ്കളെല്ലാം ക്ഷമിച്ച് നാട്ടിലെ കാമുകിയായ ദാക്ഷായണി അയാളെ ഭർത്താവായി സ്വീകരിച്ചു. എന്നിട്ടും അയാൾ തന്റെ കുത്സിത പ്രവർത്തനങ്ങൾ അവസാനിപ്പിച്ചില്ല. അവിഹിതബന്ധങ്ങളും ബലാത്സംഗങ്ങളും തുടർന്നുകൊണ്ടേയിരുന്നു. വഞ്ചകനും കൊലപാതകിയുമായ ഭർത്താവിനോട് ദാക്ഷായണിക്കു പൊരുത്തപ്പെട്ടുപോകാൻ കഴിയാതെയായി. എന്നാൽ കാലം അയാൾക്കു കനത്ത തിരിച്ചടി നൽകി. സ്വന്തം ഭാര്യയുടെ മകളായ ഇന്ദിരയെ മുനിസാമി വിവാഹം കഴിച്ചു. ഇതായിരുന്നു വിധി അയാളോടുകാട്ടിയ ക്രൂരമായ പകരം വീട്ടൽ. അനിയന്ത്രിതമായ ലൈംഗികാവേഗമാണ് ഈ അധഃപതനത്തിനെല്ലാം കാരണമായിത്തീർന്നത്.

സിംഗപ്പൂർ മലയാളികളുടെ രണ്ടുദശകകാലത്തെ ചരിത്രമാണ് വിലാസിനി ഈ പ്രേമനോവലിൽ അവതരിപ്പിച്ചിരിക്കുന്നത്.ഒപ്പം ജീവിതത്തിൽ നിന്നും അടർത്തിയെടുക്കാവുന്ന നിരവധി കഥാപാത്രങ്ങളെയും അണിനിരത്തിയിട്ടുണ്ട്. വെള്ളക്കാരും, തമിഴരും, മലയാളക്കാരും ജപ്പാൻകാരുമെല്ലാം ഇതിൽ ഉൾപ്പെടുന്നു. വികാരജീവികളും അന്ത: കരണമുള്ളവരുമാണ് ഇവിടെ കഥാപാത്രങ്ങൾ. ജീവിതചിത്രീകരണങ്ങളിൽ പ്രദർശിപ്പിച്ചിട്ടുള്ള സത്യസന്ധത ഈ സവിശേഷമാക്കിയിട്ടുണ്ട്. തന്റെ പിൽക്കാല നോവലുകളിൽ ഏറെ ഫലപ്രദമായി വിലാസിനി ഉപയോഗിച്ച അപാധധാരാ രീതികളുടെ തുടക്കവും ഈ നോവലിൽ സ്പഷ്ടമാക്കുന്നുണ്ട്.

1966-ലെ കേരള സാഹിത്യ അക്കാദമി അവാർഡ് നിറമുള്ള നോവലിന് ലഭിച്ചു.


</doc>
<doc id="153848" url="https://ml.wikipedia.org/wiki?curid=153848" title="ഉദയാ സ്റ്റുഡിയോ">
ഉദയാ സ്റ്റുഡിയോ

കേരളത്തിലെ ആദ്യ സിനിമാ സ്റ്റുഡിയോ ആണ്, ആലപ്പുഴ ജില്ലയിൽ പാതിരാപ്പള്ളിയിൽ സ്ഥിതിചെയ്യുന്ന ഉദയാ സ്റ്റുഡിയോ. നിർമ്മാവും സംവിധായകനുമായ കുഞ്ചാക്കോയും (1912 - 1976), ചലച്ചിത്രവിതരണക്കാരൻ കെ.വി കോശിയും ചേർന്ന് 1947 ൽ സ്ഥാപിച്ചതാണ് ഉദയാസ്റ്റുഡിയോ. മലയാള സിനിമാ വ്യവസായത്തെ മദ്രാസിൽ നിന്നും കേരളത്തിലേക്കെത്തിക്കുന്നതിൽ പ്രധാന പങ്ക് വഹിച്ച ഉദയാ സ്റ്റുഡിയോയുടെ പ്രവർത്തനം മലയാള സിനിമാ ചരിത്രത്തിലെ നാഴികകല്ലായി കണക്കാക്കുന്നു. "വെള്ളിനക്ഷത്രം" (1949) എന്ന ചിത്രമാണ് ഇവിടെ നിന്നും പൂർത്തിയായ ആദ്യ ചലച്ചിത്രം.

1940-കൾ വരെ മലയാളത്തിൽ ചലച്ചിത്രം നിർമ്മിക്കുവാൻ മദിരാശി പട്ടണം അനിവാര്യമായിരുന്നു. സിനിമ നിർമ്മിക്കാൻ മദിരാശിയിലേക്ക് പോകേണ്ട ഈ ബുദ്ധിമുട്ടുകളാണ് കുഞ്ചാക്കോയേയും സുഹൃത്തായ വിൻസന്റിനെയും കൊണ്ട് കേരളത്തിൽ ഒരു സ്റ്റുഡിയോ നിർമ്മിയ്ക്കാനുള്ള ആലോചനയിൽ കൊണ്ടെത്തിച്ചത്. അങ്ങനെയാണ് കേരളത്തിലെ ആദ്യത്തെ സിനിമാ നിർമ്മാണ സ്റ്റുഡിയോ ആയ ഉദയാ സ്റ്റുഡിയോ ആലപ്പുഴയിൽ സ്ഥാപിതമാകുന്നത്. കുഞ്ചാക്കോ, വിൻസന്റ്, റ്റി വി തോമസ്, ചെട്ടികാട് ഹർഷൻ പിള്ള എന്നിവരായിരുന്നു സ്ഥാപകർ . ഉദയാ സ്റ്റുഡിയോ ആദ്യമായി നിർമ്മിച്ച ചിത്രം ‘വെള്ളിനക്ഷത്ര’ മായിരുന്നു. ഈ പടം ഒരു പരാജയമായിരുന്നെങ്കിലും ഇതിലെ നായിക മിസ് കുമാരി പിന്നീട് ജനപ്രിയനായികയായി. ‘വെള്ളിനക്ഷത്ര’ത്തിനു ശേഷം വന്ന ‘നല്ലതങ്ക’ കുടുംബചിത്രങ്ങളുടെ നിർമ്മാണത്തിൻ തുടക്കം കുറിച്ചു. 1951-ൽ പുറത്തിറക്കിയ ജീവിത നൗക അക്കാലത്തെ മികച്ച വിജയചിത്രമായിരുന്നു.

1986-ൽ "അനശ്വര ഗാനങ്ങൾ" എന്ന ചലച്ചിത്രമാണ് ഉദയ അവസാനമായി നിർമ്മിച്ചത്. പിന്നീട് 2016-ൽ കുഞ്ചാക്കോ ബോബൻ തന്റെ ഉടമസ്ഥതയിൽ പുനരുജ്ജീവിപ്പിച്ച കമ്പനി കൊച്ചൗവ്വ പൗലോ അയ്യപ്പ കൊയ്‌ലോ എന്ന ചിത്രം നിർമ്മിക്കാൻ പദ്ധതിയിട്ടു.



</doc>
<doc id="153849" url="https://ml.wikipedia.org/wiki?curid=153849" title="ബ്രിട്ടീഷ് ഇന്ത്യയിലെ നാട്ടുരാജ്യങ്ങൾ">
ബ്രിട്ടീഷ് ഇന്ത്യയിലെ നാട്ടുരാജ്യങ്ങൾ

18-ആം നൂറ്റാണ്ടിൽ ബ്രിട്ടൻ ഇന്ത്യയിലെ അധീശശക്തിയാകുന്നതിന് നൂറ്റാണ്ടുകൾക്കുമുൻപേ, ഇന്ത്യയിൽ നിലനിന്നിരുന്നതും തുടർന്ന് 1940-കൾവരെ ബ്രിട്ടീഷ് മേൽക്കോയ്മയ്ക്കുവിധേയമായി രാജാക്കന്മാർ ഭരിച്ചിരുന്നതുമായ രാജ്യങ്ങളെയാണ് ബ്രിട്ടീഷ് ഇന്ത്യയിലെ നാട്ടുരാജ്യങ്ങൾ എന്നു പറയുന്നത്.

1935-ലെ ഇന്ത്യാ ഗവൺമെന്റ് നിയമത്തിൽ ബ്രിട്ടീഷ് ചക്രവർത്തിയുടെ അധീശാധികാരത്തിൻകീഴിൽപ്പെടുന്നതും, ബ്രിട്ടീഷിന്ത്യയുടെ ഭാഗമല്ലാത്തതും, ഏതെങ്കിലും നാടുവാഴിയുടെ അധികാരമേഖലയ്ക്കകത്ത് നിലനിൽക്കുന്നതും, സംസ്ഥാനം, എസ്റേറ്റ്, ജാഗീർ തുടങ്ങിയ പേരുകളാൽ വിവക്ഷിക്കപ്പെടുന്നതുമായ ഭൂപ്രദേശത്തെയാണ് നാട്ടുരാജ്യമായി നിർവചിച്ചിരിക്കുന്നത്. സ്വാതന്ത്ര്യലബ്ധിയുടെ കാലത്തെ ഇന്ത്യയിൽ 562 നാട്ടുരാജ്യങ്ങൾ നിലനിന്നിരുന്നതായി രേഖപ്പെടുത്തിയിട്ടുണ്ട്.

തുടങ്ങിയവയായിരുന്നു പ്രധാന നാട്ടുരാജ്യങ്ങൾ.

ഭരണഘടനാപരമായി നാട്ടുരാജ്യങ്ങൾ ബ്രിട്ടീഷിന്ത്യയുടെ ഭാഗമോ നാട്ടുരാജ്യങ്ങളിലെ ജനങ്ങൾ ബ്രിട്ടീഷ് പ്രജകളോ ആയിരുന്നില്ല. എന്നാൽ ഇന്ത്യയുടെ പരമാധികാരശക്തി എന്ന നിലയിൽ ബ്രിട്ടീഷ് രാജാവിന്റെ മേൽക്കോയ്മയെ നാട്ടുരാജ്യങ്ങൾ അംഗീകരിച്ചിരുന്നു. ബ്രിട്ടീഷുകാർ നേരിട്ടു ഭരണം നടത്തിയിരുന്ന പ്രവിശ്യകളും (ബ്രിട്ടീഷിന്ത്യ) ബ്രിട്ടീഷ് അധീശത്വം സ്വീകരിച്ച നാട്ടുരാജ്യങ്ങളും (ഇന്ത്യൻ ഇന്ത്യ) ചേർന്നതായിരുന്നു സ്വാതന്ത്ര്യലബ്ധിയുടെ കാലത്തെ ഇന്ത്യ. ബ്രിട്ടീഷ് ഇന്ത്യ എന്ന പേരിൽ അറിയപ്പെട്ടിരുന്ന ഭൂപ്രദേശങ്ങളെ 11 പ്രവിശ്യകളായി വിഭജിച്ചാണ് ബ്രിട്ടീഷ് ഗവൺമെന്റ് ഭരണം നടത്തിവന്നത്. 
എന്നിവയായിരുന്നു ഈ പ്രവിശ്യകൾ. 

ബ്രിട്ടീഷിന്ത്യ വൈസ്രോയിയുടെ നേരിട്ടുള്ള ഭരണത്തിൻകീഴിലായിരുന്നു. ഈ പ്രവിശ്യകളിൽപ്പെടാത്ത പ്രദേശങ്ങളെ ബ്രിട്ടീഷുകാർ നാട്ടുരാജ്യങ്ങൾ എന്നാണ് വിളിച്ചത് (ചുരുക്കം ചില നാട്ടുരാജ്യങ്ങൾ ഒഴിച്ചാൽ ഭൂരിപക്ഷം നാട്ടുരാജ്യങ്ങളിലും സ്വേച്ഛാധിപത്യഭരണമാണ് നിലനിന്നിരുന്നത്). ബ്രിട്ടീഷിന്ത്യൻ പ്രവിശ്യകളുമായി ഇടകലർന്ന് കിടന്ന ഈ നാട്ടുരാജ്യങ്ങൾ വിസ്തൃതിയിലും ജനസംഖ്യയിലും വ്യത്യസ്തത പുലർത്തിയിരുന്നു. ഉദാഹരണത്തിന്, കാശ്മീർ, ഹൈദരാബാദ് തുടങ്ങിയ നാട്ടുരാജ്യങ്ങൾ ഫ്രാൻസിനെക്കാൾ വലുതായിരുന്നപ്പോൾ ബിൻബാറി എന്ന നാട്ടുരാജ്യത്തിന്റെ വിസ്തീർണം കേവലം 14 ഏക്കർ മാത്രമായിരുന്നു.

ഇന്ത്യയിലെ നാട്ടുരാജ്യങ്ങളെ ചരിത്രകാരന്മാർ പൊതുവേ മൂന്നായി തരംതിരിച്ചിരിക്കുന്നു അവ ഇപ്രകാരമാണ്.
എന്നിങ്ങനെ 
എ.ഡി. 3-ആം നൂറ്റാണ്ടിൽ മധ്യേഷ്യയിൽനിന്നും ഇന്ത്യൻ ഉപഭൂഖണ്ഡത്തിലെത്തിയവരുടെ പിൻതലമുറക്കാരായ രജപുത്രർ ഭരിച്ച രാജ്യങ്ങളാണ് പ്രാകൃതരാജ്യങ്ങൾ എന്നറിയപ്പെട്ടത്. ഉദയ്പൂർ, ജോധ്പൂർ, ജയ്പൂർ തുടങ്ങിയവയായിരുന്നു പ്രധാനപ്പെട്ട പ്രാകൃത നാട്ടുരാജ്യങ്ങൾ. 
മുഗൾ ചക്രവർത്തിയുടെ അധികാരത്തെ അംഗീകരിച്ചെങ്കിലും എല്ലാ അർഥത്തിലും സ്വതന്ത്രരായി വർത്തിച്ച മുഗൾ പ്രവിശ്യകൾ പിൻതുടർച്ചാരാജ്യങ്ങൾ എന്നറിയപ്പെട്ടു. ഉദാ. അവ്ധ്, ഹൈദരാബാദ്. 
മുഗൾ സാമ്രാജ്യത്തിന്റെ അപചയത്തെത്തുടർന്ന് ഉദയം ചെയ്ത രാജ്യങ്ങളാണ് പോരാളി രാജ്യങ്ങൾ. ഉദാ. പട്യാല, ബറോഡ, ഗ്വാളിയർ.

വ്യാപാരാവശ്യത്തിനായി 17-ആം നൂറ്റാണ്ടിൽ ഇന്ത്യയിൽ എത്തിയ ഈസ്റിന്ത്യാക്കമ്പനി ക്രമേണ ഈ രംഗത്തെ മറ്റ് യൂറോപ്യൻ ശക്തികളെ പിന്നിലാക്കികൊണ്ട് തങ്ങളുടെ വാണിജ്യവ്യാപാരബന്ധങ്ങൾ വിപുലമാക്കി. പ്രാരംഭഘട്ടത്തിൽ ഇന്ത്യയിലെ നാട്ടുരാജ്യങ്ങളുമായി കമ്പനി ഏർപ്പെട്ടിരുന്ന കരാറുകൾ പ്രധാനമായും തങ്ങളുടെ വാണിജ്യവ്യാപാര ആനുകൂല്യങ്ങളുടെ സംരക്ഷണം ലക്ഷ്യംവച്ചുള്ളതായിരുന്നു. വാണിജ്യ കുത്തക നിലനിർത്താനുള്ള യുദ്ധങ്ങൾക്കിടയിലാണ് ബംഗാളിലെ ഭരണാധികാരം കമ്പനിയിൽ നിഷിപ്തമാകുന്നത്. ബക്സാർ യുദ്ധത്തിനുശേഷം മുഗൾസാമ്രാജ്യത്തിന്റെ അനന്തരാവകാശികളായി രൂപാന്തരപ്പെട്ട കമ്പനി ഇന്ത്യൻ ഭൂമികയിലെ നാട്ടുരാജ്യങ്ങളുടെ ഭാഗധേയത്തെ ഗണ്യമായി സ്വാധീനിച്ചു.

ഹൈദരാബാദ് നൈസാം തന്റെ രക്ഷയ്ക്കായി നിർത്തുന്ന ഇസ്റ്ഇന്ത്യാക്കമ്പനി സേനയുടെ സംരക്ഷണച്ചെലവ് വഹിച്ചുകൊള്ളാമെന്നേറ്റ ഒരു കരാറിൽ ഒപ്പ് വച്ചത് 1761-ലാണ്. കമ്പനി പിന്നീട് അവ്ധ്, കൂച്ച് ബിഹാർ, കർണാട്ടിക് എന്നീ നാട്ടുരാജ്യങ്ങളുമായി ഒപ്പുവച്ച മറ്റു കരാറുകൾക്ക് മാതൃകയായത് 1761-ലെ ഈ കരാറാണ്. 1773-ൽ അവ്ധുമായി ഒപ്പിട്ട ബനാറസ് കരാർ കമ്പനിയുടെ ഭാഗത്തുനിന്നുണ്ടായ തന്ത്രപരമായ നീക്കത്തിന്റെ ഫലമായിരുന്നു. കമ്പനി പ്രദേശങ്ങളെ മറാത്തരുടെയും അഫ്ഗാൻകാരുടെയും ആക്രമണങ്ങളിൽനിന്നും പരിരക്ഷിക്കുന്നതിനായി അവ്ധിനെ ഒരു ഇടരാജ്യമായി നിലനിർത്തുകയെന്ന നയം സ്വീകരിച്ചതിനെത്തുടർന്ന് അവ്ധുമായി സൌഹൃദം നിലനിർത്തുന്നതിന്റെ ഭാഗമായി എത്തിച്ചേർന്നതായിരുന്നു 1773-ലെ ബനാറസ് കരാർ. മുഗൾ ചക്രവർത്തിയിൽനിന്നും പിടിച്ചെടുത്ത അലഹബാദ്, കോറ എന്നീ ജില്ലകൾ അവ്ധിലെ നവാബിന് നൽകിയതിനുപകരമായി 50 ലക്ഷം രൂപയും, നവാബിന്റെ രക്ഷയ്ക്കായി നിർത്തുന്ന കമ്പനിസേനയുടെ സംരക്ഷണച്ചെലവും നവാബ് നൽകണമെന്ന് ഈ കരാർ വ്യവസ്ഥചെയ്തിരുന്നു. 18-ആം നൂറ്റാണ്ടിന്റെ അന്ത്യത്തിൽ കമ്പനിയും നാട്ടുരാജാക്കന്മാരും തമ്മിൽ എത്തിച്ചേർന്ന ഇത്തരം ഉടമ്പടികൾ സഹായസഖ്യ വ്യവസ്ഥകൾ എന്ന പേരിലാണ് അറിയപ്പെട്ടത്. ആദ്യത്തെ ഗവർണർ ജനറലായ വാറൺ ഹേസ്റിങ്ങ്സാണ് സഹായവ്യവസ്ഥ കൂട്ടുകെട്ടുകൾക്ക് തുടക്കംകുറിച്ചതെങ്കിലും, ഇതിനെ ബ്രിട്ടീഷ് അധീശശക്തിയുടെ വ്യാപനത്തിനായുതകുന്ന മികവുറ്റ ഉപാധിയാക്കിമാറ്റിയത് വെല്ലസ്ലിയാണ് (1798-1805). നാട്ടുരാജ്യങ്ങളുമായി പരസ്പരസഹായത്തിന്റെയും പരസ്പര സൌഹൃദത്തിന്റെയും അടിസ്ഥാനത്തിൽ ഇദ്ദേഹം ഒപ്പിട്ട 100-ഓളം കരാറുകൾപ്രകാരം കമ്പനിയുടെ അറിവോ സമ്മതമോ കൂടാതെ നാട്ടുരാജാക്കന്മാർക്ക് മറ്റ് രാജാക്കന്മാരുമായി യുദ്ധം ചെയ്യാനോ കൂടിയാലോചനകളിൽ ഏർപ്പെടാനോ അനുവാദമില്ലായിരുന്നു. എന്നുമാത്രമല്ല, പൊതുസമാധാനം പാലിക്കുന്നതിന് വലിയ രാജ്യങ്ങൾ ഓരോന്നിനും നാട്ടുകാരുടെ ഓരോ സേന ഉണ്ടായിരിക്കേണ്ടതും അതിന്റെ കമാൻഡ് ഇംഗ്ലീഷ് ഉദ്യോഗസ്ഥന്മാർ വഹിക്കേണ്ടതുമാണ് എന്ന നിബന്ധനയും ഉണ്ടായിരുന്നു. ഈ സേനകളുടെ വാർഷിക ചെലവുകൾ നേരിടുന്നതിന് ഓരോ രാജ്യവും തങ്ങളുടെ രാജ്യത്തിന്റെ ഓരോ ഭാഗം ബ്രിട്ടീഷ് പരമാധികാരത്തിന് വിട്ടുകൊടുക്കണമെന്ന് നിഷ്കർഷിക്കുകയുണ്ടായി. അതേസമയം ചെറിയ രാജ്യങ്ങൾ കപ്പം നല്കേണ്ടതാണെന്നും വ്യവസ്ഥ ചെയ്തിരുന്നു. പകരമായി ബാഹ്യ ആക്രമണങ്ങളിൽനിന്നും ആഭ്യന്തരകലാപങ്ങളിൽനിന്നുമുള്ള സംരക്ഷണമായിരുന്നു കമ്പനി വാഗ്ദാനം ചെയ്തത്. 

സഹായവ്യവസ്ഥ സഖ്യത്തിലേർപ്പെട്ടിരുന്ന രാജ്യങ്ങളിൽ കമ്പനി ബ്രിട്ടീഷ് റസിഡന്റുമാരെ നിയമിച്ചിരുന്നു. ഹൈദരാബാദ്, തിരുവിതാംകൂർ, കൊച്ചി. മൈസൂർ, ബറോഡ തുടങ്ങിയവയാണ് സഹായവ്യവസ്ഥ സഖ്യത്തിൽ ചേർന്ന പ്രധാന രാജ്യങ്ങൾ. ടിപ്പുവിന്റെ ആക്രമണം ഉയർത്തിയ ഭീഷണിയുടെ പശ്ചാത്തലത്തിലാണ് തിരുവിതാംകൂറും കൊച്ചിയും ഇംഗ്ലീഷുകാരുമായി സഹായവ്യവസ്ഥ കരാറിൽ ഒപ്പ് വച്ചത്. ബ്രിട്ടീഷ് പരിരക്ഷ നാട്ടുരാജാക്കന്മാരിൽ സുരക്ഷിതത്വബോധം ഉളവാക്കിയെങ്കിലും വിദേശശക്തിയെ ആശ്രയിച്ചുള്ള ഭരണം ഫലത്തിൽ അവരെ ദുർബലരാക്കുകയാണുണ്ടായത്. ബ്രിട്ടീഷുകാരുമായി ഉടമ്പടിബന്ധങ്ങൾ സ്ഥാപിക്കപ്പെട്ടതോടെ നാട്ടുരാജ്യങ്ങളുടെ ആഭ്യന്തര-വിദേശബന്ധങ്ങളിലും വിനിമയശൃംഖലകളിലും വിദേശ ഭരണകൂടത്തിന്റെ വ്യക്തമായ നിയന്ത്രണവും സ്വാധീനവും പ്രതിഫലിച്ചു തുടങ്ങി.

1813-ൽ ഗവർണർ ജനറലായി അധികാരമേറ്റ ഹേസ്റ്റിംഗ്സ് പ്രഭു വെല്ലസ്ലിയുടെ സാമ്രാജ്യത്വവികസനനയം തുടർന്നു. യുദ്ധം ചെയ്യാനും സമാധാനം പാലിക്കാനും അയൽരാജ്യങ്ങളുമായി കൂടിയാലോചനകൾ നടത്താനുമുള്ള അധികാരത്തെ അടിയറവയ്പ്പിച്ചുകൊണ്ട് രജപുത്രരാജ്യങ്ങടക്കം മിക്ക ഇന്ത്യൻ നാട്ടുരാജ്യങ്ങളുടെയും മേൽ ബ്രിട്ടീഷ് പരമാധികാരം സ്ഥാപിച്ചത് ഇദ്ദേഹമാണ്. പ്രതിരോധത്തിനും ആക്രമണത്തിനും രജപുത്രരാജ്യങ്ങളുടെ വിഭവശേഷി ഒരു മുതൽക്കൂട്ടായിരിക്കും എന്ന കാഴ്ചപ്പാടാണ് അവരുമായി സഖ്യത്തിലേർപ്പെടാൻ കമ്പനിയെ പ്രേരിപ്പിച്ച പ്രധാന ഘടകം. കോട്ടാ, ഉദയ്പൂർ, ബിക്കാനീർ, ജയ്പൂർ, ജയ്സാൽമർ തുടങ്ങിയവയാണ് കമ്പനിയുമായി രാജ്യരക്ഷാപരവും വിധേയത്വം സമ്മതിക്കുന്നതുമായ ഉടമ്പടികളിൽ ഒപ്പിട്ട പ്രധാന രജപ്രുത്രരാജ്യങ്ങൾ. പരസ്പര സഹായത്തിന്റെയും പരസ്പര സൌഹൃദത്തിന്റെയും അടിസ്ഥാനത്തിലുള്ള കരാറുകളെ വിധേയത്വസഹകരണത്തിന്റെ അടിസ്ഥാനത്തിൽ രൂപാന്തരപ്പെടുത്തിയത് ഹേസ്റിങ്സ് പ്രഭുവാണ്.

ബ്രിട്ടീഷ് ആധിപത്യം അംഗീകരിച്ച നാട്ടുരാജ്യങ്ങൾ താത്ത്വികമായി ആഭ്യന്തര പരമാധികാരം നിലനിർത്തിപ്പോന്നെങ്കിലും പ്രായോഗികതലത്തിൽ റസിഡന്റുമാരുടെ ഭാഗത്തുനിന്നുണ്ടായ ഇടപെടൽ ആശങ്കാജനകമായ സ്ഥിതിവിശേഷമുളവാക്കി; തിരുവിതാംകൂറിലെ ബ്രിട്ടീഷ് റസിഡന്റായ കേണൽ മെക്കാളെയുടെ അമിതമായ ഇടപെടലായിരുന്നു ബ്രിട്ടീഷ് ആധിപത്യത്തെ എതിർക്കാൻ വേലുത്തമ്പി ദളവയെ പ്രേരിപ്പിച്ചത്. വിദേശശക്തിയെ പ്രതിനിധീകരിക്കുന്ന നയതന്ത്ര ഉദ്യോസ്ഥരിൽനിന്നും രാജ്യത്തെ ഭരണനിർവാഹകരായി റസിഡന്റുമാർ ക്രമേണ രൂപാന്തരപ്പെട്ടതോടെ അവരുടെ നിർദ്ദേശമനുസരിച്ചായി തിരുവിതാംകൂറും കൊച്ചിയുമടക്കം മിക്ക നാട്ടുരാജ്യങ്ങളിലെയും ഭരണം. തിരുവിതാംകൂർ രാജാവ് സ്വാതിതിരുനാളിന്റെ ഭരണകാലത്ത് (1829-47) ബ്രിട്ടീഷ് റസിഡന്റായിരുന്ന കേണൽ കല്ലൻ രാജാവിന്റെമേൽ സമ്മർദം ചെലുത്തി അദ്ദേഹത്തിന്റെ വിശ്വസ്തനായ ദിവാനുപകരം തനിക്ക് സമ്മതനായ ദിവാൻ കൃഷ്ണറാവുവിനെ നിയമിച്ചതും, പുതിയ ദിവാൻ രാജാവിന്റെ നിർദ്ദേശങ്ങളെ അവഗണിച്ചതും ചരിത്രത്തിന്റെ ഭാഗമാണ്.

കമ്പനിയുടെ വ്യാപാരപ്രവർത്തനങ്ങൾ നിർത്തലാക്കുകയും കമ്പനിയെ "സർക്കാർ" പദവിയിലേക്ക് ഉയർത്തുകയും ചെയ്ത 1833-ലെ ചാർട്ടർ ആക്റ്റിനുശേഷം കമ്പനി വ്യക്തമായ ഒരു സംയോജനനയം സ്വീകരിച്ചത് നാട്ടുരാജാക്കന്മാരെ പരിഭ്രാന്തരാക്കി. ഡൽഹൌസി പ്രഭുവായിരുന്നു ഈ നയത്തിന്റെ പ്രധാന പ്രയോക്താവ്; ദത്താപഹാരനയം എന്ന സിദ്ധാന്തമനുസരിച്ച് സത്താറ (1848), നാഗ്പൂർ (1853), ഝാൻസി (1854), സാംബൽപ്പൂർ (1849) എന്നീ രാജ്യങ്ങളെ ഇദ്ദേഹം ബ്രിട്ടീഷ് സാമ്രാജ്യത്തോടുകൂട്ടിച്ചേർത്തു. ഇന്ത്യാക്കാർക്ക് തികച്ചും അന്യമായിരുന്ന ഈ സിദ്ധാന്തമനുസരിച്ച് കമ്പനിയുടെ ആശ്രിതരായ ഹിന്ദുനാട്ടുരാജ്യങ്ങളിൽ അനന്തരാവകാശികളില്ലാത്ത പക്ഷം അവ ബ്രിട്ടീഷ് സാമ്രാജ്യത്തിൽ ലയിക്കുന്നതാണ്. ബ്രിട്ടീഷ് സർക്കാർ സൃഷ്ടിച്ചതോ, അതിനുകീഴിൽ നിശ്ചിത വ്യവസ്ഥകളനുസരിച്ച് നിലനിന്നുപോരുന്നതോ ആയ രാജ്യങ്ങളാണ് ആശ്രിതരാജ്യങ്ങൾ എന്നറിയപ്പെട്ടത്. സംരക്ഷിത സംഖ്യരാജ്യങ്ങൾക്കും മുസ്ലിം രാജ്യങ്ങൾക്കും ഈ സിദ്ധാന്തം ബാധകമായിരുന്നില്ല. എന്നാൽ ദത്താപഹരണസിദ്ധാന്തത്തിനുപുറമേ ദുർഭരണത്തിന്റെ പേരിലും

നാട്ടുരാജ്യങ്ങളെ പിടിച്ചെടുക്കാൻ ഡൽഹൌസി തുടങ്ങിയത് മറ്റുള്ളവരെയും മുൾമുനയിൽ നിർത്തി. ശിപായി ലഹള എന്ന് ബ്രിട്ടീഷുകാർ വിശേഷിപ്പിച്ച 1857-ലെ കലാപമായിരുന്നു സംയോജനനയത്തെ സംബന്ധിച്ച അവരുടെ ആകുലതകൾക്ക് വിരാമമിട്ടത്. കലാപശേഷം നാട്ടുരാജ്യങ്ങളോടുള്ള ബ്രിട്ടീഷ് നിലപാടിൽവന്ന ദിശാമാറ്റം ഭാവിയെ പ്രതീക്ഷയോടു ഉറ്റുനോക്കാൻ അവരെ പ്രേരിപ്പിച്ചു. ഭൂരിപക്ഷം നാട്ടുരാജാക്കന്മാരും കലാപത്തിൽനിന്നും വിട്ടുനിന്നത് ബ്രിട്ടീഷുകാർ സ്വാഗതം ചെയ്തു. തങ്ങൾക്കെതിരെ ആഞ്ഞടിച്ച കൊടുങ്കാറ്റിനെ തടഞ്ഞുനിർത്തിയ പ്രതിരോധം എന്നാണ് കഴ്സൺ നാട്ടുരാജ്യങ്ങളെ വിശേഷിപ്പിച്ചത്. ഇന്ത്യയിലെ തങ്ങളുടെ താത്പര്യങ്ങളെ സംരക്ഷിക്കുന്നതിന് നാട്ടുരാജ്യങ്ങളെ പ്രയോജനപ്പെടുത്താൻ കഴിയും എന്ന തിരിച്ചറിവ് പുതിയ നയരൂപീകരണത്തിനു കാരണമായി. ഇന്ത്യാ ഗവൺമെന്റിന്റെ നിയന്ത്രണം കമ്പനിയിൽനിന്നും ബ്രിട്ടീഷ്
ചക്രവർത്തി ഏറ്റെടുത്തശേഷം നടത്തിയ വിളംബരം മറ്റുള്ളവരുടെ ഭൂപ്രദേശങ്ങൾ പിടിച്ചെടുത്ത് ഇന്ത്യയിലെ ബ്രിട്ടീഷ് സാമ്രാജ്യം വിസ്തൃതമാക്കാൻ ആഗ്രഹിക്കുന്നില്ലെന്നും, നാട്ടുരാജാക്കന്മാരുടെ അവകാശങ്ങളും അന്തസ്സും സംരക്ഷിക്കുമെന്നും ഉറപ്പ് നൽകിയിരുന്നു. ഇന്ത്യൻ ജനതയുടെ മാഗ്നാകാർട്ടാ എന്നു വിശേഷിപ്പിക്കപ്പെട്ട വിളംബരം ഈസ്റിന്ത്യാക്കമ്പനിയും നാട്ടുരാജാക്കന്മാരും തമ്മിലുണ്ടായ കരാറുകളെയും ബന്ധങ്ങളെയും സ്ഥിരീകരിച്ചു. നാട്ടുരാജ്യങ്ങളെ ബ്രിട്ടീഷ് സാമ്രാജ്യത്തോടുകൂട്ടിച്ചേർക്കുന്ന ഡൽഹൌസിയുടെ നയത്തിനുപകരം അവരെ പ്രത്യേക ഘടകങ്ങളായി നിലനിർത്തുന്ന നയം സ്വീകരിക്കപ്പെട്ടത് 1857-ലെ കലാപത്തോടെയാണ് എന്ന കാരണത്താൽ ഈ കലാപം ഇന്ത്യാചരിത്രത്തിലെ ഒരു പ്രധാന വഴിത്തിരിവിനെ സൂചിപ്പിക്കുന്നു.

ലളിതമായ ഭരണസംവിധാനമാണ് നാട്ടുരാജ്യങ്ങളിൽ നിലനിന്നത്. ഭരണകാര്യങ്ങളിൽ നാട്ടുരാജാക്കന്മാരെ സഹായിക്കാൻ ദിവാനും (മുഖ്യമന്ത്രി) മറ്റു മന്ത്രിമാരുമുണ്ടായിരുന്നു. രാജാവിന്റെ തൊട്ടുതാഴെയായിരുന്നു ദിവാന്റെസ്ഥാനം. ബ്രിട്ടീഷ് മേൽക്കോയ്മ അംഗീകരിച്ചശേഷം നാട്ടുരാജ്യങ്ങൾ ഗവർണർ ജനറലിന്റെ നേരിട്ടുള്ള നിയന്ത്രണത്തിലുള്ള പൊളിറ്റിക്കൽ ഡിപ്പാർട്ടുമെന്റിന്റെ കീഴിലായി. എല്ലാ പ്രധാന നാട്ടുരാജ്യങ്ങളിലും പൊളിറ്റിക്കൽ ഡിപ്പാർട്ടുമെന്റ് റസിഡന്റുമാരെ നിയമിച്ചിരുന്നു. (നാട്ടുരാജ്യങ്ങളിലെ ബ്രിട്ടീഷ് പ്രതിനിധികളാണ് റസിഡന്റുമാർ എന്നറിയപ്പെട്ടത്്). തങ്ങളുടെ നിയന്ത്രണങ്ങൾക്കുമേൽ രാഷ്ട്രീയവകുപ്പ് നിയമിക്കുന്ന റസിഡന്റുമാരും പൊളിറ്റിക്കൽ ഏജന്റുമാരുംകൂടിച്ചേർന്ന് അധീശാധികാരം നടപ്പിലാക്കിയതോടെ നാട്ടുരാജാക്കന്മാർ ക്രമേണ പാവ ഭരണകർത്താക്കളായിമാറി. മാത്രമല്ല ബ്രിട്ടീഷ് താത്പര്യങ്ങളുടെ സംരക്ഷകനായ ദിവാന്റെ ഉപദേശമനുസരിച്ചുവേണം രാജാവ് ഭരണം നടത്തേണ്ടത് എന്നതും അലിഖിതനിയമമായി അംഗീകരിക്കപ്പെട്ടിരുന്നു.

ഇന്ത്യയുടെ ഭരണം കമ്പനിയിൽനിന്നും ഏറ്റെടുത്ത ബ്രിട്ടീഷ് രാജാവ് ഇന്ത്യയുടെ പരമാധികാരശക്തിയായി നിലകൊണ്ടശേഷം ബ്രിട്ടീഷ് ഗവൺമെന്റും ഇന്ത്യൻ നാട്ടുരാജ്യങ്ങളും തമ്മിലുള്ള ബന്ധത്തിന് ഊഷ്മളതയും ദൃഢതയും കൈവന്നു. കലാപകാലത്ത് തങ്ങളെ പിന്തുണച്ചതിന് പ്രത്യുപകാരമായി സംയോജന നയം ഉപേക്ഷിച്ച ബ്രിട്ടീഷ് നടപടി ഇരുപക്ഷവും തമ്മിലുള്ള ദൂരം കുറയ്ക്കുകയും നാട്ടുരാജാക്കന്മാരിൽ ആത്മവിശ്വാസവും സുരക്ഷിതത്വബോധവും ഉളവാക്കുകയും ചെയ്തു. മാറിയ സാഹചര്യങ്ങളിൽ ബ്രിട്ടീഷുകാരുടെ വിശ്വസ്ത സഹയാത്രികരായി മാറിയ ഇവർ ഒന്നാം ലോകയുദ്ധത്തിൽ ആളും അർഥവും നൽകിക്കൊണ്ട് ബ്രിട്ടീഷ് യുദ്ധയത്നങ്ങളെ സഹായിച്ചു. 

നാട്ടുരാജാക്കന്മാരെ സാമ്രാജ്യഭരണത്തിന്റെ മഹത്തായ കർത്തവ്യത്തിലെ സഹായികളും സഹപ്രവർത്തകരും എന്നാണ് ഹാർഡിഞ്ജ് പ്രഭു വിശേഷിപ്പിച്ചത്. നാട്ടുരാജാക്കന്മാരോട് ആദരവ് പ്രകടിപ്പിക്കാൻ ബ്രിട്ടീഷുകാർ അവർക്ക് ബഹുമതികളും ആചാരവെടികളും നൽകിയിരുന്നു. നാട്ടുരാജ്യങ്ങളുടെ പ്രാധാന്യത്തെ ആശ്രയിച്ച് ആചാരവെടിയുടെ എണ്ണത്തിലും വ്യത്യാസമുണ്ടായിരുന്നു. ഏറ്റവും വലിയ അംഗീകാരമായ 21 ആചാരവെടി ലഭിച്ച രാജ്യങ്ങൾ ഫസ്റ് ക്ളാസ് രാജ്യങ്ങളെന്നപേരിൽ അറിയപ്പെട്ടു. ഹൈദരാബാദ്, കാശ്മീർ, ബറോഡ, ഗ്വാളിയർ, മൈസൂർ എന്നിവയാണ് ഈ വിഭാഗത്തിൽപ്പെട്ട രാജ്യങ്ങൾ. 19 ആചാരവെടി ലഭിച്ച തിരുവിതാംകൂർ, സെക്കൻഡ് ക്ലാസ് വിഭാഗത്തിലും 17 ആചാരവെടി ലഭിച്ച കൊച്ചി, തേർഡ് ക്ളാസ് വിഭാഗത്തിലും ഉൾപ്പെട്ടു.

ഭരണാധികാരം കമ്പനിയിൽ നിന്നും ചക്രവർത്തിയിലേക്ക് മാറിയത് നാട്ടുരാജാക്കന്മാർക്ക് സുരക്ഷിതത്വം നൽകിയെങ്കിലും ഈ അധികാരമാറ്റത്തിന്റെ അനന്തരഫലമായി നാട്ടുരാജ്യങ്ങളിലെ ബ്രിട്ടീഷ് ഇടപെടൽ വ്യാപകമായി. നാട്ടുരാജ്യങ്ങളുടെ ആഭ്യന്തരകാര്യങ്ങളിൽ ഇടപെടാനുള്ള ബ്രിട്ടീഷ് ഗവൺമെന്റിന്റെ അവകാശത്തിന് നീതീകരണവും അടിസ്ഥാനവുമായി വർത്തിച്ചത് പരമാധികാര തത്ത്വമായിരുന്നു. 1857-ന് മുൻപ് അപ്രാപ്തരായ നാട്ടുരാജാക്കന്മാരോട് കമ്പനി മൌനം ദീക്ഷിച്ചിരുന്നു. അത്യപൂർവമായ സന്ദർഭങ്ങളിൽ മാത്രമാണ് ദുർഭരണത്തിന്റെ പേരിൽ രാജ്യങ്ങളെ ബ്രിട്ടീഷ് ഭരണത്തിൽ ലയിപ്പിച്ചത്. കലാപത്തിനുശേഷം ദുർഭരണത്തിന്റെ പേരിൽ രാജ്യത്തെ പിടിച്ചെടുക്കുന്ന നയം ഉപേക്ഷിച്ച ബ്രിട്ടീഷുകാർ ദുർഭരണം നടത്തുന്ന ഭരണാധികാരിയെ ശിക്ഷിക്കുക അല്ലെങ്കിൽ സ്ഥാനഭ്രഷ്ടനാക്കുകയെന്ന നയമാണ് അവലംബിച്ചത്. മാത്രമല്ല ബ്രിട്ടീഷ് പരമാധികാരശക്തിയുടെ കീഴിൽ ഉന്നതനിലവാരത്തിലുള്ള ഭരണം ഉറപ്പാക്കാനുള്ള ഉത്തരവാദിത്തം നാട്ടുരാജ്യങ്ങൾക്കായി. എന്നാൽ ഇതിൽ പരാജയപ്പെടുന്നപക്ഷം പരമാധികാരശക്തി എന്നനിലയിൽ ആഭ്യന്തരഭരണത്തിൽ ഇടപെടാനും പരിഹാരനടപടികൾ കൈകൊള്ളാനുമുള്ള അധികാരം ബ്രിട്ടീഷ് ചക്രവർത്തിക്കായിരുന്നു. നാട്ടുരാജ്യങ്ങളിൽ പുരോഗമനപരവും ക്ഷേമോന്മുഖവുമായ ഭരണം ഉറപ്പാക്കുന്നതിന്റെ ഭാഗമായി ആധുനികഭരണ നിർവഹണരീതികൾ സ്വീകരിക്കാനും ബാഹ്യലോകവുമായി അടുത്തിടപഴകാനും ബ്രിട്ടീഷ് അധികാരികൾ നാട്ടുരാജാന്മാരെ പ്രേരിപ്പിക്കുകയുണ്ടായി. ബ്രിട്ടീഷ് ഇന്ത്യയുമായുള്ള സമ്പർക്കം നാട്ടുരാജാക്കന്മാരുടെ വീക്ഷണത്തിലും നയരൂപീകരണത്തിലും ഗണ്യമായ സ്വാധീനമാണ് ചെലുത്തിയത്. പ്രാഥമിക വിദ്യാഭ്യാസം സാർവത്രികമാക്കിയ ബറോഡ രാജാവ് ഗയക്വാഡ്, മൈസൂറിന്റെ വ്യാവസായിക വളർച്ചയ്ക്ക് അടിത്തറയിട്ട മൈസൂർ രാജാവ് കൃഷ്ണരാജാ, ഇന്ത്യയിൽ ആദ്യമായി പിന്നോക്ക സമുദായങ്ങൾക്ക് സർക്കാർ സർവീസിൽ 50 ശ.മാ. സംവരണം നൽകിയ കോൽഹാപൂർ മഹാരാജാ രാജർഷിഷാഹുജി തുടങ്ങിയവർ സാമൂഹികവും രാഷ്ട്രീയവുമായ പ്രബുദ്ധത പ്രദർശിപ്പിച്ച ഭരണാധികാരികളായിരുന്നു. ആധുനികതയെയും പാരമ്പര്യത്തെയും വിജയകരമായി സന്നിവേശിപ്പിച്ച മൈസൂർ, തിരുവിതാംകൂർ, കൊച്ചി പോലുള്ള നാട്ടുരാജ്യങ്ങൾ ബ്രിട്ടീഷ് ഇന്ത്യയെ വിസ്മയിപ്പിക്കുന്ന ഭരണമാണ് കാഴ്ചവച്ചത്. ബ്രിട്ടീഷ് ഇന്ത്യയിലെ മാതൃകയിൽ ഒരു നിയമസംഹിത ക്രോഡീകരിച്ച ആദ്യത്തെ നാട്ടുരാജ്യം തിരുവിതാംകൂറാണ്. ഇന്ത്യൻ നാട്ടുരാജ്യങ്ങളിൽ ആദ്യമായി നിമയനിർമ്മാണസഭ രൂപംകൊണ്ടത് മൈസൂറിലാണ്. ബഡ്ജറ്റിനെക്കുറിച്ച് ചർച്ച നടത്താനും, ഭരണവൈകല്യങ്ങൾ ചൂണ്ടിക്കാണിക്കാനും മാത്രമായി ഇവയുടെ അധികാരം പരിമിതപ്പെട്ടിരുന്നെങ്കിലും, ജനങ്ങളുടെ അധികാരത്തെ വികസിപ്പിക്കുന്നതിനുള്ള ആദ്യത്തെ ചുവടുവയ്പായിരുന്നു ഈ സഭകൾ. എന്നിരുന്നാലും അധികാരം പൂർണമായും ജനങ്ങളിലേക്ക് കൈമാറാൻ നാട്ടുരാജ്യങ്ങൾ തയ്യാറായിരുന്നില്ല. മാത്രമല്ല നാട്ടുരാജാക്കന്മാർ പലപ്പോഴും ഏകാധിപത്യപരവും ജനാധിപത്യവിരുദ്ധവുമായ തലങ്ങളിലേക്ക് നീങ്ങിയതുനിമിത്തം നാട്ടുരാജ്യങ്ങളിൽ നിയമവാഴ്ച എന്നതൊക്കെ ഒരു പ്രഹസനമായി മാറിയിരുന്നു. സ്വദേശാഭിമാനി രാമകൃഷ്ണപിള്ളയെ ഒരു രാജകീയ വിളംബരത്തിന്റെ പിൻബലത്തിൽ തിരുവിതാംകൂറിൽനിന്നും നാടുകടത്തിയത് ഇത്തരുണത്തിൽ എടുത്തു പറയേണ്ടതാണ്.

പ്രത്യക്ഷമായി അനുഭവപ്പെട്ടില്ലെങ്കിലും, ബ്രിട്ടീഷിന്ത്യയും നാട്ടുരാജ്യങ്ങളും തമ്മിൽ അകലാൻ തുടങ്ങിയത് 1917 മുതൽക്കാണ്. കോൺഗ്രസ്സിനെ തൃപ്തിപ്പെടുത്താനായി ഇന്ത്യയിൽ സ്വയംഭരണസ്ഥാപനങ്ങൾ വളർത്തിയെടുക്കുകയെന്ന ബ്രിട്ടീഷ് നയവുമായുള്ള പൊരുത്തക്കേടായിരുന്നു അകൽച്ചയ്ക്ക് തുടക്കം കുറിച്ചത്. പഴയ മാമൂലുകളെയും പാരമ്പര്യത്തെയും മുറുകെ പിടിച്ച ഇന്ത്യനിന്ത്യ, ബ്രിട്ടീഷിന്ത്യയിലെ ഭരണഘടനാ പരിഷ്കാരങ്ങളെയും ജനാധിപത്യപ്രവണതകളെയും ആശങ്കയോടെയാണ് വീക്ഷിച്ചത്. ചരിത്രത്തിലെ തങ്ങളുടെ സുപ്രധാന ഇടം നഷ്ടമായേക്കാം എന്ന ചിന്ത ജനാധിപത്യത്തിനുവേണ്ടി നിലകൊണ്ട കോൺഗ്രസ്സിനെ ശത്രുതയോടെ വീക്ഷിക്കുവാൻ നാട്ടുരാജ്യങ്ങളെ പ്രേരിപ്പിച്ചു. ഈ സാഹചര്യത്തിൽ കോൺഗ്രസ്സിനെതിരെ ബ്രിട്ടന്റെ പക്ഷം നില്ക്കുന്ന നയമാണ് നാട്ടുരാജ്യങ്ങൾ അവലംബിച്ചത്. അതേസമയം ബ്രിട്ടീഷുകാരാകട്ടെ ദേശീയ പ്രസ്ഥാനത്തെ നേരിടാനും ദേശീയഐക്യത്തിന്റെ വളർച്ചയെ തടയാനും നാട്ടുരാജാക്കന്മാരെ ഉപയോഗപ്പെടുത്തി. ഇന്ത്യൻ ദേശീയതയ്ക്കെതിരെ പ്രവർത്തിക്കുന്ന ഒരു യാഥാസ്ഥിതിക ശക്തിയായി നാട്ടുരാജാക്കന്മാരെ വളർത്തിയെടുക്കുക എന്ന ലക്ഷ്യം മുന്നിൽകണ്ടുകൊണ്ടാണ് ബ്രിട്ടീഷുകാർ നരേന്ദ്ര മണ്ഡലം എന്ന സമിതി രൂപീകരിച്ചത് (1921). നാട്ടുരാജാക്കന്മാരുടെ പ്രതിനിധികൾ ഉൾപ്പെട്ട ഒരുപദേശക സമിതിയായിരുന്നു നരേന്ദ്രമണ്ഡലം. നാട്ടുരാജ്യങ്ങളെ ബാധിക്കുന്ന പ്രശ്നങ്ങളെ ബ്രിട്ടീഷ് ഗവൺമെന്റിന്റെ ശ്രദ്ധയിൽപ്പെടുത്തുക എന്നതായിരുന്നു ഇതിന്റെ പ്രഖ്യാപിത ലക്ഷ്യമെങ്കിലും കോൺഗ്രസ് വിരുദ്ധ ചേരിയിൽ നാട്ടുരാജാക്കന്മാരെ അണിനിരത്തുക എന്ന നയം നരേന്ദ്രമണ്ഡലത്തിന്റെ രൂപീകരണത്തിനു പിന്നിലെ പ്രേരണയായി വർത്തിച്ചിരുന്നു. ദേശീയപ്രസ്ഥാനം ശക്തിയാർജിച്ച 20-ആം നൂറ്റാണ്ടിൽ ബ്രിട്ടീഷുകാർ കൈക്കൊണ്ട ഈ നയത്തിനനുബന്ധമായി രാജാക്കന്മാരുടെ സ്വേച്ഛാധിപത്യ പ്രവണതകളെയും ദുഷ്പ്രവർത്തികളെയും ഇവർ സംരക്ഷിച്ചുപോന്നത് ഭൂരിപക്ഷം നാട്ടുരാജ്യങ്ങളെയും പിന്നോക്കാവസ്ഥയിലേക്ക് തള്ളി. 

1917-ൽ ബ്രിട്ടീഷ് ഗവൺമെന്റ് നടപ്പിലാക്കിയ ഭരണപരിഷ്കരണങ്ങൾ ബ്രിട്ടീഷിന്ത്യ കൂടുതൽ ജനാധിപത്യപരമാകും എന്ന യാഥാർഥ്യത്തിലേക്കാണ് വിരൽ ചൂണ്ടിയത്. ഇന്ത്യയിൽ ഒരു ജനാധിപത്യ ഗവൺമെന്റ് സ്ഥാപിതമാകുന്നപക്ഷം പരമാധികാരം പുതിയ ഗവൺമെന്റിലേക്ക് സംക്രമിക്കണം എന്ന ദേശീയവാദികളുടെ നിലപാട് നാട്ടുരാജാക്കന്മാരിൽ അരക്ഷിതാവസ്ഥ ഉളവാക്കി. തങ്ങളുടെ താത്പര്യങ്ങൾ സംരക്ഷിക്കുന്നതിന് ബ്രിട്ടന്റെ വർധിച്ചസഹകരണംനേടിയ ഇവർ പരമാധികാരശക്തിയും ഇന്ത്യൻ രാജാക്കന്മാരും തമ്മിലുള്ള ബന്ധത്തെക്കുറിച്ച് അന്വേഷിക്കാൻ ഒരു കമ്മിറ്റിയെ നിയമിക്കണമെന്നാവശ്യപ്പെട്ടു. പരമാധികാര ശക്തിയും ഇന്ത്യൻ നാട്ടുരാജ്യങ്ങളും തമ്മിലുള്ള ബന്ധത്തെക്കുറിച്ച് അന്വേഷിക്കാൻ നിയമിക്കപ്പെട്ട ബട്ട്ലർ കമ്മിറ്റി 1927-ൽ സമർപ്പിച്ച റിപ്പോർട്ട് വിവാദമായി. പരമാധികാരശക്തിയും നാട്ടുരാജാക്കന്മാരും തമ്മിലുള്ള ബന്ധത്തിന്റെ ചരിത്രപരമായ പശ്ചാത്തലംവച്ചുനോക്കുമ്പോൾ ഇന്ത്യൻ നിയമസഭയോട് ഉത്തരവാദപ്പെട്ട ഒരു ഇന്ത്യാ ഗവൺമെന്റ് രൂപംകൊള്ളുന്ന സന്ദർഭത്തിൽ, നാട്ടുരാജ്യങ്ങളെ അവയുടെ സമ്മതംകൂടാതെ പുതിയ ഗവൺമെന്റുമായുള്ള ബന്ധത്തിലേക്ക് സംക്രമിപ്പിക്കുവാൻ പാടുള്ളതല്ല എന്ന പ്രധാന ശിപാർശ ദേശീയവാദികളുടെ നിശിതമായവിമർശനത്തിനു പാത്രമായി. ബ്രിട്ടീഷ് ഇന്ത്യയിൽ ശക്തിപ്രാപിച്ചുവന്ന രാഷ്ട്രീയ പ്രസ്ഥാനത്തിൽനിന്നും നാട്ടുരാജ്യങ്ങളെ അകറ്റിനിർത്താനും നാട്ടുരാജാക്കന്മാരെ പ്രീതിപ്പെടുത്താനുമുള്ള നീക്കമായിട്ടാണ് ഈ ശുപാർശയെ അവർ വിലയിരുത്തിയത്. ബ്രിട്ടീഷിന്ത്യയും ഇന്ത്യൻ നാട്ടുരാജ്യങ്ങളും തമ്മിൽ നിലനിന്ന ചരിത്രപരവും മതപരവും, സാമൂഹികവുമായ അഭേദ്യബന്ധത്തിന്റെ പശ്ചാത്തലത്തിൽ രണ്ടിന്ത്യകളും ഉൾപ്പെട്ട ഒരു ഫെഡറേഷൻ നിലവിൽവരണമെന്നാണ് ഇന്ത്യക്ക് ഒരു പുതിയ ഭരണഘടന രൂപീകരിക്കാൻ നിയോഗിക്കപ്പെട്ട നെഹ്റു കമ്മിറ്റി നിർദ്ദേശിച്ചത് 1919-ലെ മൊൺടേഗ് പരിഷ്കാരങ്ങളെ വിലയിരുത്താനും പുതിയ ഭരണപരിഷ്കരണങ്ങൾ നിർദ്ദേശിക്കാനും നിയോഗിക്കപ്പെട്ട സൈമൺ കമ്മീഷനും നാട്ടുരാജ്യങ്ങളും ബ്രിട്ടീഷിന്ത്യയും ഉൾപ്പെട്ട ഒരഖിലേന്ത്യാ ഫെഡറേഷനാണ് ശിപാർശ ചെയ്തത്.

ഇന്ത്യയുടെ ഭാവി ഭരണഘടനയെക്കുറിച്ച് ചർച്ചചെയ്യാൻ വിളിച്ചുകൂട്ടിയ വട്ടമേശസമ്മേളനത്തിലേക്ക് ബ്രിട്ടീഷ് സർക്കാർ നാട്ടുരാജാക്കന്മാരെ ക്ഷണിക്കുകയുണ്ടായി. വട്ടമേശ സമ്മേളനത്തിന്റെ ഒന്നാംയോഗത്തിൽ നാട്ടുരാജ്യങ്ങൾ ഉൾപ്പെട്ട ഒരിന്ത്യൻ ഫെഡറേഷൻ രൂപീകരിക്കുവാൻ ബ്രിട്ടീഷ് ഇന്ത്യൻ അംഗങ്ങളും നാട്ടുരാജാക്കന്മാരും സമ്മതിച്ചു. തികച്ചും വിപ്ലവകരമായ ഈ സങ്കല്പനത്തിലൂടെ ഇന്ത്യയുടെ ഏകീകരണം യഥാർഥ്യമായിത്തീരുമായിരുന്നു. എന്നാൽ ഫെഡറേഷൻ നിലവിൽവരുന്നതിനുവേണ്ട ശുഷ്കാന്തി പിന്നീട് നാട്ടുരാജ്യങ്ങളും കോൺഗ്രസ്സും പ്രദർശിപ്പിക്കാതിരുന്നതിനാൽ ഫെഡറേഷൻ പ്രാവർത്തികമായില്ല.

ദേശീയ പ്രസ്ഥാനത്തിന്റെ മുന്നേറ്റം നാട്ടുരാജ്യങ്ങളിൽ വിപ്ലവകരമായ പ്രതികരണങ്ങൾ സൃഷ്ടിച്ചു; ജനാധിപത്യം, ഉത്തരവാദ സർക്കാർ, പൌരാവകാശം എന്നീ പുരോഗമനാശയങ്ങൾ ചെലുത്തിയ സ്വാധീനംമൂലം ഉത്തരവാദഭരണത്തിനുവേണ്ടിയുള്ള നീക്കങ്ങൾ നാട്ടുരാജ്യങ്ങളിൽ ശക്തിയാർജിച്ചു. ഉത്തരവാദഭരണത്തിനുവേണ്ടി വാദിച്ച നാട്ടുരാജ്യങ്ങളിലെ സംഘടനകൾ "പ്രജാമണ്ഡലം" എന്ന പേരിലാണ് അറിയപ്പെട്ടത്. നാട്ടുരാജാക്കന്മാരുടെ ഭരിക്കാനുള്ള അവകാശത്തെയല്ല മറിച്ച്, അവരുടെ പേരിൽ ദിവാനും അവരുടെ അനുയായികളായ ജന്മിമാരും നടത്തിയ ദുർഭരണത്തെയാണ് പ്രധാനമായും ഈ സംഘടനകൾ എതിർത്തത്. 1930-കളുടെ അവസാനംവരെ നാട്ടുരാജ്യങ്ങളിലെ രാഷ്ട്രീയത്തിൽനിന്നും വിട്ടുനിൽക്കുന്ന നയമാണ് കോൺഗ്രസ് സ്വീകരിച്ചതെങ്കിലും നാട്ടുരാജ്യങ്ങളിലെ ജനങ്ങൾക്കിടയിലുണ്ടായ പുതിയ ഉണർവിന്റെ പശ്ചാത്തലത്തിൽ നാട്ടുരാജ്യങ്ങളിലെ രാഷ്ട്രീയ സമരത്തെ ഇന്ത്യൻ നാഷണൽ കോൺഗ്രസ് പിന്താങ്ങാൻ തുടങ്ങി. 

രണ്ടാം ലോകമഹായുദ്ധത്തിൽ ബ്രിട്ടന്റെ യുദ്ധയത്നങ്ങളുമായി സഹകരിക്കുന്നതിന് ബ്രിട്ടീഷ്ഇന്ത്യ വിസമ്മതിച്ചപ്പോൾ ആളും അർഥവും നൽകികൊണ്ട് നാട്ടുരാജ്യങ്ങൾ ബ്രിട്ടന്റെ യുദ്ധയത്നങ്ങളിൽ പങ്കാളികളായി. പകരം ഇന്ത്യയുടെ ഭാവി ഭരണഘടനയിൽ തങ്ങളുടെ താത്പര്യങ്ങൾ സംരക്ഷിക്കപ്പെടണമെന്ന ആവശ്യമാണ് അവർ മുന്നോട്ടുവച്ചത്. യുദ്ധരംഗം വഷളായതോടെ ഇന്ത്യാക്കാരുടെ സഹകരണം ഉറപ്പാക്കുന്നതിനുവേണ്ടി ബ്രിട്ടൻ നിയോഗിച്ച സർ ക്രിപ്സ് നാട്ടുരാജ്യങ്ങളുടെ പ്രശ്നത്തിൽ സ്വീകരിച്ച സമീപനം നാട്ടുരാജാക്കന്മാരിൽ ആശങ്ക ഉളവാക്കാൻ പര്യാപ്തമായിരുന്നു. പുതിയ ഇന്ത്യൻ യൂണിയൻ രൂപീകരിക്കുക എന്നതായിരുന്നു ക്രിപ്സിന്റെ പ്രധാന നിർദ്ദേശം. പുതിയ ഇന്ത്യൻ യൂണിയൻ രൂപീകരിക്കാനുള്ള ശ്രമങ്ങൾക്കു എല്ലാവിധ പിന്തുണയും നാട്ടുരാജ്യങ്ങൾ വാഗ്ദാനം ചെയ്തു. അതേസമയം യൂണിയനിൽ ചേരാത്ത നാട്ടുരാജ്യങ്ങൾക്കു തങ്ങളുടേതായ ഒരു യൂണിയൻ രൂപീകരിക്കാനുള്ള അവകാശം ഉറപ്പുവരുത്തണമെന്നാവശ്യപ്പെട്ടിരുന്നു. ഇന്ത്യൻ യൂണിയനിൽ ചേരാൻ വിസമ്മതിക്കുന്ന പ്രവശ്യകൾക്കു സ്വന്തമായ യൂണിയൻ രൂപീകരിക്കുവാൻ വ്യവസ്ഥ ചെയ്ത ക്രിപ്സ് നിർദ്ദേശം. പക്ഷേ നാട്ടുരാജ്യങ്ങളുടെ അതേ ആവശ്യത്തെ തിരസ്കരിച്ചത് അവർക്ക് തിരിച്ചടിയായി. ഇന്ത്യയുടെ ഭാവി ഭരണഘടനയിൽ ബ്രിട്ടീഷ് ഇന്ത്യയുടെ താത്പര്യങ്ങൾക്കായിരിക്കും മുൻഗണന എന്ന ചിന്ത ക്രിപ്സിന്റെ സന്ദർശനത്തോടെ അവരിൽ രൂഢമായി. ഇന്ത്യയിലെ രാഷ്ട്രീയ പ്രതിസന്ധികൾക്കു പരിഹാരമായി നിർദ്ദേശിക്കപ്പെടുന്ന ഏതൊരു ഒത്തുതീർപ്പിന്റെയും ചട്ടക്കൂടിനുള്ളിൽ തങ്ങൾക്കു ഒതുങ്ങേണ്ടിവരുമെന്ന് അവർ വ്യാകുലപ്പെട്ടു. മാത്രമല്ല, നാട്ടുരാജ്യങ്ങളിലെ ജനങ്ങളുടെ ന്യായമായ അവകാശങ്ങളും പരാതികളും പൊതുശ്രദ്ധയിൽകൊണ്ടുവരാനുള്ള ഒരു സംവിധാനം നാട്ടുരാജ്യങ്ങളിൽ പ്രാബല്യത്തിൽ വരുത്തണമെന്ന ക്രിപ്സിന്റെ നിർദ്ദേശവും ഇവർക്ക് അസ്വീകാര്യമായിരുന്നു. ഇതിനിടെ, ബ്രിട്ടീഷ് ചക്രവർത്തിയും നാട്ടുരാജ്യങ്ങളും തമ്മിൽ ഏർപ്പെട്ടിരുന്ന ഉടമ്പടി കരാറുകൾ റദ്ദ് ചെയ്യണമെന്ന നെഹ്റുവിന്റെ പ്രസ്താവന തങ്ങളുടെ രാഷ്ട്രീയഭാവിയെക്കുറിച്ച് അവരിൽ സന്ദേഹമുണ്ടാക്കി. പുതിയ സംഭവവികാസങ്ങളുടെ പശ്ചാത്തലത്തിൽ, തങ്ങളുടെ താത്പര്യങ്ങൾ ബലികഴിക്കപ്പെടില്ല എന്ന നിയതമായ ഉറപ്പ് ബ്രിട്ടീഷ് സർക്കാരിൽനിന്നും കിട്ടാനുള്ള ശ്രമങ്ങളിൽ 1942-44 കാലയളവിൽ അവർ ഏർപ്പെട്ടു. നാട്ടുരാജാക്കന്മാരുടെ സമ്മതം കൂടാതെ അവരും ബ്രിട്ടീഷ് ചക്രവർത്തിയുമായുള്ള ബന്ധത്തിൽ ഭാവിയിൽ യാതൊരു മാറ്റവും വരുത്തുകയില്ല; അത് മറ്റൊരു അധികാരശക്തിക്കും കൈമാറുകയില്ല എന്ന വേവൽ പ്രഭു നല്കിയ ഉറപ്പ് ബ്രിട്ടീഷുകാർ തുടർന്നും തങ്ങളെ സംരക്ഷിച്ചുപോരും എന്ന പ്രതീക്ഷ അവരിലുളവാക്കി.

യൂറോപ്പിൽ സഖ്യകക്ഷികൾക്കുണ്ടായ വിജയവും 1945-ലെ പൊതു തെരഞ്ഞെടുപ്പിൽ ബ്രിട്ടനിലെ ലേബർ പാർട്ടി അധികാരത്തിൽ വന്നതും ഇന്ത്യാ ചരിത്രത്തിലെ അടുത്തഘട്ടത്തിനു തുടക്കം കുറിച്ചു. ഇന്ത്യയുടെ സ്വാതന്ത്ര്യസമ്പാദനം മുഖ്യ തെരഞ്ഞെടുപ്പ് വിഷയമാക്കി അധികാരമേറ്റ ലേബർ പാർട്ടി, ഇന്ത്യയിലെ നേതാക്കന്മാരുമായി കൂടിയാലോചിച്ച് ഇന്ത്യാക്കാർക്ക് അധികാരം കൈമാറാനുള്ള വ്യവസ്ഥകൾ തീരുമാനിക്കാൻ 1946 മാർച്ചിൽ ക്യാബിനറ്റ് മിഷനെ ഇന്ത്യയിലേക്കയച്ചു. ഇന്ത്യയിലെ വിവിധ കക്ഷികളുമായി ചർച്ച ചെയ്ത് അവർക്കുകൂടി സ്വീകാര്യമായ രീതിയിൽ ഭരണഘടനയും ഗവൺമെന്റും രൂപീകരിക്കുന്നതിന്റെ ഭാഗമായി നാട്ടുരാജാക്കന്മാരുടെ പ്രതിനിധികളുമായി മിഷൻ നടത്തിയ ചർച്ചകളിൽ നാട്ടുരാജ്യങ്ങൾ സ്വീകരിച്ച നിലപാട് ഇതായിരുന്നു.

ഇന്ത്യയിലെ ഇതര കക്ഷികളുമായും നടത്തിയ ചർച്ചകൾക്കുശേഷം ഇന്ത്യയുടെ ഭാവിഭരണ സംവിധാനത്തിന്റെ രൂപരേഖ നൽകികൊണ്ടുള്ള ഒരു റിപ്പോർട്ട് ക്യാബിനറ്റ് മിഷൻ പുറത്തിറക്കി. നാട്ടുരാജ്യങ്ങളും ബ്രിട്ടീഷിന്ത്യയും ഉൾപ്പെട്ട ഒരു ഇന്ത്യൻ യൂണിയനാണ് ഇവർ നിർദ്ദേശിച്ചത്. നാട്ടുരാജ്യങ്ങളും ബ്രിട്ടീഷ് കിരീടവുമായി ഇന്നോളം നിലനിന്നബന്ധം ഇന്ത്യയുടെ സ്വാതന്ത്ര്യപ്രാപ്തിക്കുശേഷവും തുടരുക അസാധ്യമാണ് എന്ന് പ്രസ്താവിച്ച മിഷൻ പരമാധികാരം ബ്രിട്ടീഷ് കിരീടത്തിന് നിലനിർത്താനോ പുതിയ ഒരു സർക്കാരിനു കൈമാറാനോ കഴിയില്ല എന്ന് വ്യക്തമാക്കി. നാട്ടുരാജ്യങ്ങൾ ഒരു ഭാഗത്തും ബ്രിട്ടീഷ് രാജാവ് മറുഭാഗത്തും ചേർന്നുണ്ടാക്കിയിട്ടുള്ള രാഷ്ട്രീയ സംവിധാനങ്ങൾ അവസാനിക്കുന്ന സാഹചര്യത്തിൽ ബ്രിട്ടീഷ് ഇന്ത്യയിൽ തുടർന്ന് സ്ഥാപിതമാകുന്ന പുതിയ ഗവൺമെന്റുമായോ, ഗവൺമെന്റുകളുമായോ നാട്ടുരാജ്യങ്ങൾ ഫെഡറൽ ബന്ധം സ്ഥാപിക്കേണ്ടതാണ് എന്ന് കമ്മീഷൻ നിരീക്ഷിച്ചു. ചില ഉപാധികളുടെ അടിസ്ഥാനത്തിൽ ക്യാബിനറ്റ് പദ്ധതി അംഗീകരിക്കുന്നതിന് നാട്ടുരാജ്യങ്ങൾ സന്നദ്ധരായി. (യൂണിയനിൽ നാട്ടുരാജ്യങ്ങൾ ചേരുന്നത് കൂടിയാലോചനകളുടെ അടിസ്ഥാനത്തിൽ മാത്രമായിരിക്കും. നാട്ടുരാജ്യങ്ങൾ അധീശാധികാരത്തിനു കീഴടക്കിയ എല്ലാ അധികാരങ്ങളും നാട്ടുരാജ്യങ്ങൾക്കു തിരികെ ലഭിക്കേണ്ടതാണ്. ഓരോ നാട്ടുരാജ്യത്തിന്റെയും ഭരണഘടന, ഭൂപരമായ അതിർത്തി, രാജവംശത്തിന്റെ പിന്തുടർച്ച എന്നീ കാര്യങ്ങളിൽ യൂണിയൻ ഇടപെടാൻ പാടില്ല എന്നിവയായിരുന്നു നാട്ടുരാജ്യങ്ങൾ മുന്നോട്ടുവച്ച ഉപാധികൾ). എന്നാൽ രാജ്യത്തെ ഇന്ത്യ, പാകിസ്താൻ എന്നിങ്ങനെ രണ്ടു രാഷ്ട്രങ്ങളായി വിഭജിക്കാനുള്ള മൌണ്ട്ബാറ്റന്റെ പ്രഖ്യാപനത്തെത്തുടർന്ന് 1947 ജൂൺ 3 ഏകീകൃത ഇന്ത്യയുടെ അടിസ്ഥാനത്തിൽ തങ്ങൾ അംഗീകരിച്ച ക്യാബിനറ്റ് മിഷൻ പദ്ധതി സ്വീകരിക്കുവാൻ ഹൈദരാബാദ്, തിരുവിതാംകൂർ തുടങ്ങിയ ചില നാട്ടുരാജ്യങ്ങൾ വിസമ്മതിച്ചു. പാകിസ്താനിലോ ഇന്ത്യയിലോ ചേരാതെ സ്വതന്ത്രമായി നിൽക്കാനാണ് ഈ നാട്ടുരാജ്യങ്ങൾ ആഗ്രഹിച്ചത്. ജൂൺ 11-ന് തിരുവിതാംകൂർ രാജാവും ജൂൺ 12-ന് നൈസാമും സ്വാതന്ത്ര്യ പ്രഖ്യാപനം നടത്തിയതിനെ കോൺഗ്രസ് ഗൌരവമായാണ് വീക്ഷിച്ചത് (മുൻ പൊലിസ് ഐ.ജി. കരീം സാഹിബിനെ പാകിസ്താനിലെ അംബാസിഡറായി നിയമിക്കുന്നതാണ് എന്ന പ്രഖ്യാപനവും സി.പി. രാമസ്വാമി അയ്യർ നടത്തി). മറ്റ് നാട്ടുരാജ്യങ്ങൾ ഇവരുടെ മാതൃക പിന്തുടർന്നാൽ അത് രാജ്യത്തിന്റെ അഖണ്ഡതയ്ക്കു ഗുരുതരമായ ഭീഷണിയായിത്തീരുമെന്ന കാരണത്താൽ ഇന്ത്യയിൽനിന്നും ഒറ്റപ്പെട്ടുനിൽക്കാനുള്ള ഇവരുടെ തീരുമാനത്തെ ഇന്ത്യാചരിത്രത്തിന്റെ നിഷേധമെന്നാണ് കോൺഗ്രസ് വിശേഷിപ്പിച്ചത്.

1947 ആഗസ്റ്റ്‌ 15-ന് ഇന്ത്യൻ ഡൊമിനിയനും പാകിസ്താൻ ഡൊമിനിയനും സ്ഥാപിക്കപ്പെടുന്നതിന് സഹായകരമായ ഇന്ത്യൻ സ്വാതന്ത്ര്യനിയമം ബ്രിട്ടീഷ് പാർലമെന്റ് 1947 ജൂലൈ 8-ന് പാസ്സാക്കി. ഇതിലെ പ്രധാന വ്യവസ്ഥയനുസരിച്ച് അധികാരകൈമാറ്റത്തിനു നിശ്ചയിച്ച ആഗസ്റ്റ് 15-നുതന്നെ ഇന്ത്യൻ നാട്ടുരാജ്യങ്ങളുടെ മേൽ ചക്രവർത്തിക്കുണ്ടായിരുന്ന അധീശാധികാരവും ഇല്ലായിത്തീരുന്നതാണ്. സാങ്കേതികമായി പറഞ്ഞാൽ ആഗസ്റ്റ് 15-ന് നാട്ടുരാജ്യങ്ങൾ സ്വതന്ത്രരാവുന്നതാണ്. നാട്ടുരാജ്യങ്ങൾ സ്വതന്ത്രരാവുന്ന അതിസങ്കീർണമായ പ്രശ്നത്തെ സമർഥമായി കൈകാര്യം ചെയ്തത് സ്റേറ്റ്സ് ഡിപ്പാർട്ടുമെന്റിന്റെ ചുമതല വഹിച്ച സർദാർ പട്ടേലും അതിന്റെ സെക്രട്ടറി വി.പി. മേനോനുമാണ്. കേന്ദ്ര ഗവൺമെന്റും ഇന്ത്യൻ നാട്ടുരാജ്യങ്ങളും തമ്മിലുള്ള ബന്ധത്തെ സംബന്ധിച്ച പ്രശ്നങ്ങൾ കൈകാര്യം ചെയ്യാനാണ് ഇന്ത്യാഗവൺമെന്റ് സ്റേറ്റ്സ് ഡിപ്പാർട്ടുമെന്റ് രൂപീകരിച്ചത്. നാട്ടുരാജ്യങ്ങളുടെ ആകുലതകളെ അകറ്റി, അവയെ ഇന്ത്യൻ യൂണിയനിൽ ചേർക്കുക എന്നതായിരുന്നു സ്റേറ്റ്സ് ഡിപ്പാർട്ടുമെന്റിന്റെ മുഖ്യ അജണ്ട. നാട്ടുരാജ്യങ്ങളോടുള്ള ഇന്ത്യാ ഗവൺമെന്റിന്റെ നയം വ്യക്തമാക്കുന്ന പ്രസ്താവന തയ്യാറാക്കിയ വി.പി. മേനോന് പ്രചോദനായത് എബ്രഹാം ലിങ്കന്റെ ആദ്യത്തെ അഭിസംബോധനയായിരുന്നു.

"അത്യുജ്ജ്വലമായ ഒരു പാരമ്പര്യത്തിന്റെ അവകാശികളാണ് നാമെല്ലാം. നമ്മിൽ ചിലർ നാട്ടുരാജ്യങ്ങളിലും മറ്റുചിലർ ബ്രിട്ടീഷിന്ത്യയിലും താമസിക്കുന്നത് യാദൃച്ഛികമായാണ്. എന്നാൽ നമ്മുടെ സിരകളിൽ ഒഴുകുന്നത് ഒരേതരം രക്തമാണ്. അന്യരുമായി സൈനികശക്തിയുടെ അടിസ്ഥാനത്തിലുള്ള ഉടമ്പടി വ്യവസ്ഥകളല്ലാ, സ്നേഹത്തിന്റെ അടിസ്ഥാനത്തിൽ സഹോദരർ തമ്മിൽ നടത്തുന്ന ധാരണയായിരിക്കണം, ഇന്ത്യാഗവൺമെന്റും നാട്ടുരാജ്യങ്ങളും തമ്മിൽ ഉണ്ടാകേണ്ടത്." 

വിദേശകാര്യം, രാജ്യരക്ഷ, വാർത്താവിനിമയം എന്നീ മൂന്നു വിഷയങ്ങളിൽ ഇന്ത്യൻ യൂണിയനോട് വിധേയത്വം പുലർത്താൻ 
നാടുവാഴികളോട് ആവശ്യപ്പെടുന്ന ഒരു പദ്ധതിയാണ് സ്റേറ്റ്സ് ഡിപ്പാർട്ടുമെന്റ് തയ്യാറാക്കിയത്. ഇന്ത്യൻ യൂണിയനിൽ ചേരാൻ രാജാക്കന്മാരോട് അഭ്യർഥിച്ച പട്ടേൽ യൂണിയനിൽനിന്ന് ഒറ്റപ്പെട്ടുനിന്നാലുണ്ടാവുന്ന ഭവിഷ്യത്തുകളെക്കുറിച്ച് ചൂണ്ടിക്കാണിച്ചു. "ഞങ്ങളിൽനിന്നും സ്വതന്ത്രരായിട്ടുള്ള നിങ്ങളുടെ നിലനില്പ് അസാധ്യമെന്ന് സ്റേറ്റ് ഡിപ്പാർട്ടുമെന്റിന്റെ സന്ദേശത്തെ" അതിന്റെ സമഗ്രതയിൽ ഉൾകൊള്ളാൻ ഭൂരിപക്ഷം നാട്ടുരാജ്യങ്ങൾക്കും കഴിഞ്ഞത് ഡിപ്പാർട്ടുമെന്റിന്റെ ദൌത്യം സുഗമമാക്കി. അവസാനനിമിഷത്തിലും ലയനപദ്ധതിക്കു തുരങ്കംവയ്ക്കാൻ ജിന്നയും പൊളിറ്റിക്കൽ അഡ്വൈസർ കോൺറാഡും ശ്രമിച്ചെങ്കിലും പട്ടേലിന്റെയും വി.പി. മേനോന്റെയും ശ്രമങ്ങൾക്കു മൌണ്ട് ബാറ്റൺ നൽകിയ പിന്തുണ രാജ്യത്തിന്റെ അഖണ്ഡത കാത്തുസൂക്ഷിക്കുന്നതിൽ പ്രധാന പങ്കാണ് വഹിച്ചത്. വാർത്താവിനിമയം, രാജ്യരക്ഷ, വിദേശകാര്യം എന്നീ മൂന്നു വിഷയങ്ങൾ നാട്ടുരാജ്യങ്ങൾക്ക് സ്വന്തമായനിലയിൽ കൈകാര്യം ചെയ്യാൻ പ്രയാസമായതിനാൽ ഈ വിഷയങ്ങളിൽ ഇന്ത്യൻ യൂണിയനോട് വിധേയത്വം പുലർത്താൻ നാട്ടുരാജ്യങ്ങളെ ഇദ്ദേഹം പ്രേരിപ്പിച്ചു. ഇന്ത്യയിലോ, പാകിസ്താനിലോ ചേരാൻ നാട്ടുരാജ്യങ്ങൾക്കു അവകാശമുണ്ടെങ്കിലും, ഭൂരിപക്ഷം നാട്ടുരാജ്യങ്ങളും ഭൂമിശാസ്ത്രപരമായി ഇന്ത്യയുമായിട്ടാണ് കൂടുതൽ ബന്ധപ്പെട്ടു കിടക്കുന്നത് എന്ന മൌണ്ട് ബാറ്റണിന്റെ നിരീക്ഷണവും യഥോചിതമായിരുന്നു. മൌണ്ട് ബാറ്റണിന്റെ മാസ്മരിക വ്യക്തിത്വവും, നാട്ടുരാജാക്കന്മാരുമായുള്ള അടുത്ത സൌഹൃദവും ഇന്ത്യയ്ക്കനുകൂലമായ നിലപാടെടുക്കാൻ നാട്ടുരാജ്യങ്ങളെ പ്രേരിപ്പിച്ച പ്രധാന ഘടകമായിരുന്നു. സ്റേറ്റ്സ് ഡിപ്പാർട്ടുമെന്റിന്റെയും മൌണ്ട് ബാറ്റൺ പ്രഭുവിന്റെയും നിർദ്ദേശമനുസരിച്ച് ചില നാട്ടുരാജ്യങ്ങളൊഴികെ മറ്റെല്ലാം സംയോജന നിയമമനുസരിച്ച് ഇന്ത്യൻ യൂണിയനിൽ ചേർന്നു. തിരുവിതാംകൂർ, ഇൻഡോർ, ഭോപ്പാൽ, ഹൈദരാബാദ്, ജുനഗഡ്, കാശ്മീർ എന്നീ രാജ്യങ്ങളാണ് ലയനക്കരാറിൽനിന്നും വിട്ടുനിന്നത്. മൌണ്ട് ബാറ്റൺ പ്രഭു നടത്തിയ സുദീർഘമായ ചർച്ചകൾക്കുശേഷം ആഗസ്റ്റ് 15-ന് മുൻപ് ഇന്ത്യൻ യൂണിയനിൽ ലയിക്കാൻ ഇൻഡോർ, ഭോപ്പാൽ, ജോധ്പൂർ, തിരുവിതാംകൂർ എന്നീ രാജ്യങ്ങൾ തയ്യാറായി.

ജുനഗഡ്, കാശ്മീർ, ഹൈദരാബാദ് എന്നീ നാട്ടുരാജ്യങ്ങൾ മാത്രമാണ് സ്വാതന്ത്ര്യലബ്ധിക്കുശേഷവും ഇന്ത്യയിൽ ലയിക്കാതെ അവശേഷിച്ചത്. ഭൂമിശാസ്ത്രപരമായി പാകിസ്താനിൽ നിന്നും അകന്നു കിടന്ന ജുനഗഡിനെ പാകിസ്താനിൽ ലയിപ്പിക്കാൻ അവിടത്തെ നവാബ് തീരുമാനിച്ചെങ്കിലും, ഇതിനെതിരെയുണ്ടായ ജനരോഷത്തിന്റെ പശ്ചാത്തലത്തിൽ നവാബ് പാകിസ്താനിലേക്ക് പലായനം ചെയ്തതോടുകൂടി ജുനഗഡ് ഇന്ത്യയിൽ ലയിച്ചു.

സ്വതന്ത്രരാജ്യമായി നിൽക്കാൻ താത്പര്യം പ്രകടിപ്പിച്ച ഹൈദരാബാദിനെ സൈനിക നടപടിയിലൂടെയാണ് ഇന്ത്യൻ യൂണിയനിൽ ചേർത്തത്. 1948-ലുണ്ടായ പാക് ആക്രമണത്തിന്റെ പശ്ചാത്തലത്തിൽ ഇന്ത്യയിൽ ലയിപ്പിച്ചുകൊണ്ടുള്ള കരാറിൽ കാശ്മീർ രാജാവ് ഒപ്പുവച്ചു. 

ഭൂരിപക്ഷം നാട്ടുരാജ്യങ്ങളും ഇന്ത്യയിൽ ലയിച്ചതോടെ ഇന്ത്യയുടെ ഏകീകരണം പൂർത്തിയാവുകയും ഇന്ത്യാചരിത്രത്തിലെ ഒരു പുതിയ യുഗം ആരംഭിക്കുകയും ചെയ്തു. ഇന്ത്യൻ യൂണിയനുമായുള്ള നാട്ടുരാജ്യങ്ങളുടെ ലയനം ഇന്ത്യാചരിത്രത്തിലെ യഥാർഥ രക്തരഹിത വിപ്ലവമെന്നാണ് വിശേഷിക്കപ്പെട്ടത്. വിഭജനം ഇന്ത്യയുടെ ആത്മാവിൽ ഏല്പിച്ച ആഘാതത്തിൽനിന്നും ഒരു പരിധിവരെ മോചനംനേടാൻ ലയനത്തിലൂടെ രാജ്യത്തിനു കഴിഞ്ഞു.

ലയനത്തിനുശേഷം ചെറിയ നാട്ടുരാജ്യങ്ങളെ തൊട്ടടുത്തുള്ള സംസ്ഥാനങ്ങളിൽ ലയിപ്പിച്ചും നാട്ടുരാജ്യങ്ങളെ തമ്മിൽ സംയോജിപ്പിച്ചും അവയുടെ എണ്ണം ഗണ്യമായി കുറക്കാൻ കേന്ദ്ര ഗവൺമെന്റിന് സാധിച്ചു (തിരുവിതാംകൂറും കൊച്ചിയും ലയിച്ച് തിരു-കൊച്ചി സംസ്ഥാനം രൂപംകൊണ്ടത് 1949 ജൂലൈ ഒന്നിനാണ്). പഴയ ഘടനയുടെ നവീകരണത്തിനു സമാന്തരമായി ആഭ്യന്തര ഘടനയിൽ നടന്ന പരിവർത്തനങ്ങളുടെ ഫലമായി നാട്ടുരാജ്യങ്ങളിൽ ഉത്തരവാദിത്തഭരണം സ്ഥാപിക്കപ്പെടുകയും അങ്ങനെ അധികാരം ജനങ്ങളിലേക്കു സംക്രമിക്കുകയും ചെയ്തു.

നാട്ടുരാജ്യങ്ങളുടെ സംയോജനത്തോടെ ഇന്ത്യയിലെ ഭരണ യൂണിറ്റുകളുടെ സംഖ്യ ഗണ്യമായി കുറഞ്ഞു. പഴയ ബ്രിട്ടീഷ് പ്രവിശ്യകൾ പാർട്ട് എ സംസ്ഥാനങ്ങളായും നാട്ടുരാജ്യങ്ങൾ സംയോജിച്ചുണ്ടായ പുതിയ പ്രാദേശിക ഘടകങ്ങൾ പാർട്ട് ബി, പാർട്ട് സി സംസ്ഥാനങ്ങളായും പുനഃസംഘടിപ്പിക്കപ്പെട്ടു.



</doc>
<doc id="153850" url="https://ml.wikipedia.org/wiki?curid=153850" title="നാട്യഗൃഹം">
നാട്യഗൃഹം

നാടക അവതരണത്തിനുവേണ്ടി ഭരതമുനിയുടെ നാട്യശാസ്ത്രവിധി പ്രകാരം തയ്യാറാക്കുന്ന രംഗശാല. കേരളത്തിലെ കൂത്തമ്പലങ്ങൾക്ക് നാട്യഗൃഹവുമായി ഒരുപാട് സാമ്യതകളുണ്ടെങ്കിലും ആകൃതിയിലോ അളവിലോ പൂർണമായി ഭരതനിർദ്ദേശങ്ങൾ മാനിക്കുന്നില്ല.
അഭിനേതാക്കൾക്ക് വേഷവിധാനമണിയാനും പല തലങ്ങളിൽ പ്രത്യക്ഷപ്പെട്ട് അഭിനയിക്കാനും, രംഗവാസികൾക്ക് നാടകം ആസ്വദിക്കാനും കഴിയണം. ഇതെല്ലാം കണക്കാക്കിയാണ് ഭരതൻ നാട്യഗൃഹനിർമിതിക്ക് നിർദ്ദേശങ്ങൾ നൽകുന്നത്. കഥാപാത്രങ്ങൾ ദേവന്മാരോ രാജാക്കന്മാരോ സാധാരണക്കാരോ എന്നതിനനുസരിച്ചും ആകാശഗമനം, യുദ്ധം തുടങ്ങിയവ രംഗത്ത് പ്രദർശിപ്പിക്കേണ്ടി വരുന്നതിനനുസരിച്ചും നാട്യഗൃഹത്തിന്റെ ആകൃതിയിലും വലിപ്പത്തിലും വ്യത്യാസം വേണ്ടിവരും.
വികൃഷ്ടം (ദീർഘചതുരം), ചതുരശ്രം (ചതുരം), ത്യ്രശ്രം (മുക്കോൺ) എന്നിങ്ങനെ നാട്യഗൃഹത്തിനു ഭരതൻ മൂന്ന് ആകൃതി നിർദ്ദേശിക്കുന്നുണ്ട്. എന്നാൽ മുക്കോൺ ആകൃതിയിലുള്ളത് എങ്ങും കണ്ടിട്ടില്ല. വലിപ്പത്തെ അടിസ്ഥാനമാക്കി നാട്യഗൃഹത്തെ ജ്യേഷ്ഠം (വലുത്), മധ്യം (ഇടത്തരം), കനിഷ്ഠം (ചെറുത്) എന്നിങ്ങനെ മൂന്നായി തിരിക്കാം. 1063 അടി ആണ് വലുതിന്റെ നീളം. ചെറുതിന്റേത് 315 അടി, സാധാരണഗതിയിൽ 157.5 അടി നീളമുള്ള നാട്യഗൃഹമാണ് നിർമ്മിക്കാറുള്ളത്.
ഗൃഹനിർമിതിക്കു തിരഞ്ഞെടുക്കേണ്ട ഭൂമിയുടെ സ്വഭാവം, മണ്ണിന്റെ നിറം, കുറ്റി അടിക്കേണ്ട രീതി, പ്രാരംഭ താന്ത്രികവിധികൾ ഇവയെല്ലാം നാട്യശാസ്ത്രത്തിൽ പ്രതിപാദിച്ചിട്ടുണ്ട്. ഒന്നരക്കോൽ ഉയരമുള്ള രംഗപീഠത്തിന്റെ ഇരുപാർശ്വങ്ങളിലും തറകൾ ഉണ്ടായിരിക്കണം. ഇതിനുമുകളിൽ 19.5 അടി നീളവും 39.5 അടി വീതിയും ഉള്ള നാലു തൂണുകൾ വേണം.
രംഗപീഠത്തിന്റെ പിന്നിലെ രംഗശീർഷത്തോടുചേർന്നാണ് അണിയറ (നേപഥ്യം). അണിയറയുടെ ഇരുഭാഗത്തും രംഗശീർഷത്തിലേക്കു പ്രവേശിക്കാൻ തക്കവിധം വാതിൽ ഉണ്ടാകണം. രംഗശീർഷം നിരപ്പും മിനുപ്പും ഉള്ളതാകണം.
നാട്യഗൃഹത്തിലെ സ്തംഭങ്ങൾ, ജനൽ, മൂല, മറുവാതിൽ ഇവയൊന്നും നേർക്കുനേർ വരരുത്. നാട്യമണ്ഡപം ഇരുനിലകളായി നിർമിച്ച് ഇതിനു ചെറിയ ജനലുകൾ നൽകണം. നിലത്തുനിന്ന് 2.5 അടി പൊക്കമുള്ള രംഗപീഠം കാണത്തക്കവിധത്തിലായിരിക്കും ഇരിപ്പിടങ്ങൾ. പിന്നിലേക്കു പോകുന്തോറും പടികൾ ക്രമത്തിൽ ഉയർത്തി ഗാലറി രീതിയിൽ ആയിരിക്കും ഇരിപ്പിടങ്ങളുടെ നിർമ്മാണം. അണിയറയിലേക്ക് അഭിനേതാക്കൾക്ക് പ്രവേശിക്കാനും പ്രേക്ഷകർക്ക് നാട്യഗൃഹത്തിൽ പ്രവേശിക്കാനും വേറെ വേറെ വാതിലുകളും വേണം.


</doc>
<doc id="153851" url="https://ml.wikipedia.org/wiki?curid=153851" title="ജനനാട്യമഞ്ച്">
ജനനാട്യമഞ്ച്

ഡൽഹി ആസ്ഥാനമായി 1973-ൽ രൂപീകരിച്ച ജനകീയ തെരുവുനാടകസംഘമാണ് ജനനാട്യമഞ്ച്. നാട്യമഞ്ച് എന്ന പേരിലും ഇത് അറിയപ്പെടുന്നുണ്ട്. "അരങ്ങ് ജനങ്ങളുടെ അടുത്തേക്ക്" എന്നതാണ് ഈ സംഘത്തിന്റെ ലക്ഷ്യം. "ഇന്ത്യൻ പീപ്പിൾസ് തിയെറ്റർ അസ്സോസിയേഷൻ" എന്ന സംഘടനയിൽനിന്നും പ്രചോദനം ഉൾക്കൊണ്ടാണ് ഇതിന്റെ ഉദ്ഭവം. ചൂഷണം ചെയ്യപ്പെടുന്ന വ്യാവസായിക തൊഴിലാളികളുടെ ജീവിതചക്രം രംഗത്ത് അവതരിപ്പിക്കുന്നതായിരുന്നു ആദ്യനാടകം. ജനകീയാഭിപ്രായങ്ങളും, പ്രതികരണങ്ങളും അവതരിപ്പിക്കുക വഴി നാട്യമഞ്ച് തെരുവ് നാടകങ്ങളെ ജനകീയവത്കരിക്കുന്നതിൽ വലിയ പങ്കുവഹിച്ചു.

തെരുവ് നാടകത്തിനിടെ ഗുണ്ടകളാൽ കൊല്ലപ്പെട്ട സഫ്‌ദർ ഹാഷ്മിയാണ് ജനനാട്യമഞ്ചിന്റെ സ്ഥാപകരിലൊരാൾ. ജന നാട്യ മഞ്ചിന്റെ 60-ഓളം തെരുവ് നാടകങ്ങൾ 8000-ഓളം വേദികളിൽ അവതരിക്കപ്പെട്ടിട്ടുണ്ട്. ജന നാട്യ മഞ്ചിന്റെ നാടകങ്ങൾ ഇന്ത്യയിലെ ഒട്ടുമിക്ക ഭാഷകളിലേക്കും തർജ്ജമ ചെയ്യപ്പെട്ടിട്ടുണ്ട്. കാനഡ, പാകിസ്താൻ, ബംഗ്ലാദേശ്, നേപ്പാൾ തുടങ്ങിയ രാജ്യങ്ങളിലും "ജനം(Janam)" എന്ന ചെറുനാമധേയത്തിൽ അറിയപ്പെടുന്ന ഈ സംഘം തങ്ങളുടെ പരിപാടികൾ അവതരിപ്പിച്ചിട്ടുണ്ട്.

വിലക്കയറ്റം, വർഗീയത, സാമ്പത്തികനയങ്ങൾ, തൊഴിലില്ലായ്മ, തൊഴിലവകാശങ്ങൾ, സ്ത്രീകളുടെ അവകാശം, വിദ്യാഭ്യാസ അവകാശങ്ങൾ, ആഗോളവത്കരണം തുടങ്ങിയ വിഷയങ്ങളാണ് നാടകാവിഷ്കാരങ്ങളിൽ മുഖ്യപ്രമേയങ്ങളായത്. ഈ തെരുവരങ്ങ് തൊഴിലാളികൾക്കും, സാമൂഹ്യപ്രവർത്തകർക്കും വിപ്ളവകാരികൾക്കും ഒരു സുപ്രധാന മാധ്യമമായിരുന്നു. 

1988 മുതൽ സംഘം തെരുവിലും സ്ഥിരം വേദികളിലും നാടകം അവതരിപ്പിക്കാൻ തുടങ്ങി. 1993-ൽ ദ്വിഭാഷാനാടകവേദി, 1997-ൽ സഞ്ചരിക്കുന്ന നാടകവേദി എന്നിവ രൂപവത്കരിച്ചു. സെമിനാറുകൾ, ശില്പശാലകൾ, പ്രദർശനങ്ങൾ എന്നിവയും സംഘത്തിന്റെ ചുമതലയിൽ സംഘടിപ്പിച്ചിരുന്നു. ഈ പ്രവർത്തനങ്ങൾക്കൊന്നും കോർപ്പറേറ്റ്-സ്റേറ്റ് ഫണ്ടിംങ് സ്വീകരിക്കാറില്ല. സംഘത്തിലെ അംഗങ്ങളുടെ സംഭാവന മാത്രമാണ് കൈമുതൽ. ക്ളാസ്സിക് നാടകങ്ങൾ 2001 മുതൽ അവതരിപ്പിക്കാൻ തുടങ്ങി.
"ആസാദി നെ ജാബ് ദസ്തക് ദി" എന്ന ഒന്നേമുക്കാൽ മണിക്കൂർ ദൈർഘ്യമുള്ള നാടകം ബ്രിട്ടീഷ് സാമ്രാജ്യത്വത്തെ വെല്ലുവിളിച്ചുകൊണ്ട് നടത്തപ്പെട്ട "ചിറ്റഗോംഗ്" കലാപം പ്രമേയമാക്കിയതായിരുന്നു. 2004 ജനുവരിയിൽ അവതരിപ്പിച്ച "ബുഷ്കാ മത്ലാബ് ജാദി" അമേരിക്കൻ സാമ്രാജ്യത്വത്തിന്റെ കാട്ടുനീതിയെ ചോദ്യം ചെയ്യുന്നതായിരുന്നു. ജാതിസമ്പ്രദായം കേന്ദ്രപ്രമേയമാക്കി 2004 അവസാനം "ശംഭുകവധം" എന്ന നാടകം അരങ്ങേറി. 

പൃഥ്വിതിയെറ്റർ (മുംബൈ), നാഷണൽ സ്കൂൾ ഒഫ് ഡ്രാമ (ന്യൂ ഡൽഹി), സഹിത്യകലാപരിഷത്ത് (ന്യൂഡൽഹി), സംഗീതനാടക അക്കാദമി (കേരള), നാട്യഅക്കാദമി (ബംഗാൾ) എന്നീ സ്ഥാപനങ്ങൾ നടത്തിയ നാടകോത്സവങ്ങളിൽ നാട്യമഞ്ച് പങ്കെടുത്തിട്ടുണ്ട്. സംഘത്തിന്റെ അരങ്ങ് എപ്പോഴും വിപ്ളവകാരികൾക്കും പുരോഗമനജനാധിപത്യപ്രസ്ഥാനങ്ങൾക്കും ആവേശം പകരുന്നതായിരുന്നു. ശാസ്ത്രീയവും മതനിരപേക്ഷവും ജനാധിപത്യപരവുമായ സാംസ്കാരിക മൂല്യങ്ങളെ പരിപോഷിപ്പിക്കുവാൻ സംഘത്തിന്റെ പ്രവർത്തനങ്ങൾക്ക് കഴിഞ്ഞു. പുരോഗമന രാഷ്ട്രീയത്തോടുള്ള പക്ഷപാതിത്വം തന്നെയാണ് നാട്യമഞ്ചിന്റെ വ്യക്തിത്വവും.


</doc>
<doc id="153852" url="https://ml.wikipedia.org/wiki?curid=153852" title="നാടുഗദ്ദിക (നാടകം)">
നാടുഗദ്ദിക (നാടകം)

1970 കാലഘട്ടത്തിലെ ഒരു മലയാള നാടകമാണ് നാടുഗദ്ദിക. കേരളത്തിലെ ഒരു ഗോത്രജനതയുടെ നടുക്കുന്ന ജീവിതയാഥാർഥ്യങ്ങളിലൂന്നി നിന്നുകൊണ്ട്, വേറിട്ട രചനാശൈലിയിലൂടെയും അവതരണരീതിയിലൂടെയും എഴുപതുകളിൽ മലയാളനാടകവേദിയുടെ വ്യാകരണം മാറ്റിമറിച്ച നാടകം എന്ന നിലയിൽ ഇതിന് മലയാള നാടകചരിത്രത്തിൽ സവിശേഷസ്ഥാനമുണ്ട്. ഇതിന്റെ രചനയും സംവിധാനവും നിർവ്വഹിച്ചത് കെ.ജെ. ബേബി ആയിരുന്നു. മലയാളനാടകവേദിയിലെ മേലാളഭാവുകത്വത്തിനെതിരായ കലാപം കൂടിയായിരുന്നു, അത്. അത്തരത്തിൽ മലയാള ദലിത് സാഹിത്യചരിത്രത്തിലും അതിന് വലിയ സ്ഥാനമുണ്ട്. വയനാടൻ ഗോത്രജനസമുദായത്തിന്റെ ഗദ്ദിക എന്ന അനുഷ്ഠാനത്തിൽനിന്ന് രൂപപ്പെട്ടതാണിത്. അങ്ങനെ ഇത് ഫോക്ലോറിനെ എങ്ങനെ സാംസ്കാരിക മുന്നേറ്റത്തിനുള്ള ആയുധമാക്കാം എന്ന അന്വേഷണത്തിന്റെ മാർഗ്ഗത്തിൽ കേരളം നല്കിയ മികച്ച സംഭാവനകളിലൊന്നുമാകുന്നു. വയനാട് സാംസ്കാരികവേദി എന്ന സംഘടനയാണ് 18 കലാകാരന്മാരെ അണിനിരത്തി ഇത് കേരളത്തിലുടനീളം അവതരിപ്പിച്ചത്. കോഴിക്കോട് മുതലക്കുളത്തുവച്ച് സംഘാടകരെ 1981 മേയ് 22-ന് അറസ്റുചെയ്തു. ആദ്യസംരംഭം തടയപ്പെട്ടുവെങ്കിലും പിന്നീട് ഒരു വ്യാഴവട്ടക്കാലത്തിനുശേഷം മഞ്ഞുമലൈ മക്കൾ എന്ന അവതരണസംഘത്തിലൂടെ ബേബിയുടെ നേതൃത്വത്തിൽ നിരവധി പുനരവതരണങ്ങൾ നടന്നു.

ഗദ്ദിക ഒരു മന്ത്രവാദച്ചടങ്ങാണ്. നാടിനെയും കുലത്തെയും വീടിനെയും വ്യക്തികളെയും ബാധിക്കുന്ന പിശാചുക്കളെയും ഭൂതപ്രേതാദികളെയും അകറ്റുന്നതിനായി നടത്തുന്ന അനുഷ്ഠാനമാണിത്. നാടിനായി നടത്തുന്ന ഗദ്ദിക എന്ന അർഥത്തിലാണ് നാടുഗദ്ദിക എന്ന പേരു വന്നത്. 

ഒരു ഗദ്ദികക്കാരൻ അടിയാന്മാരെ ജന്മിക്കെതിരെ ബോധവാനാക്കിയതിന്റെ പേരിൽ, അടിയോർ കൂടുതൽ കൂടുതൽ മർദ്ദനവിധേയരാക്കപ്പെടുന്നതും, അവരുടെ തമസ്കരിക്കാനാകാത്ത പോരാട്ടവീര്യത്തിന്റെ ഉയർത്തെഴുന്നേല്പുമായിരുന്നു നാടുഗദികയിലൂടെ അവതരിപ്പിക്കപ്പെട്ടത്. നാടകാന്ത്യത്തിൽ കൊലചെയ്യപ്പെട്ട ഗദ്ദികക്കാരന്റെ ഉടയാട പുതിയൊരു ഗദ്ദികക്കാരൻ എടുത്തണിയുന്നു. അയാളുടെ നേതൃത്വത്തിൽ അടിയോർ വാഗ്ദത്തഭൂമിയിലേക്ക് മഹാപ്രസ്ഥാനം നടത്തുന്നു. മലയാള തെരുവുനാടകപ്രസ്ഥാനത്തിന്റെ ശക്തിസൌന്ദര്യങ്ങൾക്ക് ഉത്തമമാതൃകയായ ഇതിന്റെ പരുഷമായ അവതരണശൈലി പലമട്ടിൽ വിമർശിക്കപ്പെട്ടിട്ടുണ്ട്.

നടന്മാർ ഏറെയും കാടിന്റെ മക്കൾ; ഇതിവൃത്തം, കാടിന്റെ മക്കളുടെ വിമോചനം; ഇതിവൃത്തപശ്ചാത്തലം കാടിന്റെ മക്കളുടെ പുരാവൃത്തം; ഈണങ്ങളും വാദ്യങ്ങളും കാടിന്റെ മക്കൾക്ക് സ്വന്തമായ പാട്ടുകളുടേതും തുടികൊട്ടിന്റേതും-അങ്ങനെ പാരിസ്ഥിതിക സൌന്ദര്യശാസ്ത്രരംഗത്തെ മലയാളത്തിലെ ആദ്യ മാതൃകയിലൊന്നായും ഇത് വിലയിരുത്തപ്പെട്ടിട്ടുണ്ട്.


</doc>
<doc id="153853" url="https://ml.wikipedia.org/wiki?curid=153853" title="നാടോടികൾ">
നാടോടികൾ

ഒരിടത്തും സ്ഥിരമായി താമസിക്കാത്ത ജനവിഭാഗങ്ങളെയാണ് നാടോടികൾ എന്ന് പറയുന്നത്. ഓരോ നാടോടി വിഭാഗത്തിനും സ്വന്തം ജീവിതക്രമവും മര്യാദകളുമുണ്ട്. ഉപജീവനത്തിന് ഇവർ പ്രധാനമായി ആടുമാടുകളെ ആശ്രയിക്കുന്നു. ചുറ്റുപാടുകളിൽ നിന്നുള്ള ഭക്ഷണത്തിന്റെയും സാങ്കേതികതകളുടെയും ലഭ്യതയാണ് നാടോടികളുടെ ഒരു പ്രദേശത്തെ വാസകാലം തീരുമാനിക്കുന്നത്. 

നാടോടികൾ പൊതുവേ മൂന്നു തരക്കാരാണ്. 

പ്രാചീനകാലത്ത് ഭക്ഷണം എന്നത് മനുഷ്യൻ സ്വയം വേട്ടയാടി കണ്ടെത്തേണ്ടതാണെന്ന് ഇവർ വിശ്വസിച്ചിരുന്നു. ഇതിൽ ഒരു വിഭാഗം ഇന്നും വേട്ടയാടിയും, പ്രകൃതിയിൽനിന്ന് നേരിട്ട് ഭക്ഷണം ശേഖരിച്ചുമാണ് ജീവിച്ചുപോരുന്നത്. ഇവർ ആദിമ ജനതയുടെ നേർ പിൻമുറക്കാരാണെന്നു പറയാം. അജപാല നാടോടികൾ നിത്യവൃത്തിക്കായി കാലികളെ മേയ്ക്കുന്നവരും അവയുടെ പാലും മറ്റ് വിഭവങ്ങളും ഉപയോഗപ്പെടുത്തി ജീവിക്കുന്നവരുമാണ്. ഇവരുടെ ദേശാടനം പ്രകൃതിയിലെ മാറ്റത്തെ ആശ്രയിച്ചാണ് സംഭവിക്കാറുള്ളത്. കൃഷിയിൽ ഏർപ്പെട്ടും കച്ചവടത്തിലേർപ്പെട്ടും ജീവിക്കുന്ന നാടോടികൾ പൊതുവേ ധാന്യങ്ങൾക്കോ ഭക്ഷണവിഭവങ്ങൾക്കോ വേണ്ടി മാത്രമാണ് കച്ചവടത്തിലേർപ്പെടുന്നത്. വലിയ വിലപിടിപ്പില്ലാത്ത ഉത്പന്നങ്ങളാവും ഇത്തരം നാടോടികളുടെ കച്ചവടവസ്തുക്കൾ. ഇത്തരക്കാരായ നാടോടികളുടെ പ്രത്യക്ഷ ഉദാഹരണം ജിപ്സികളാണ്. ലാടന്മാരും നാടോടി വർഗത്തിൽപ്പെടുന്നവരാണ്.
തെക്കേ ആഫ്രിക്കയിലെ സ്റെപ്പി പ്രദേശത്തെ നായാടികൾ, യെമനിലെ ഒട്ടകക്കച്ചവടക്കാരായവർ, കിഴക്കൻ ആഫ്രിക്കയിലെ മസായികൾ, അറേബിയയിലെ ബദൂയിനുകൾ മുതലായവർ അജപാല നാടോടികളാണ്. ഇവരെല്ലാം പുതിയ മേച്ചിൽസ്ഥലങ്ങൾ അന്വേഷിച്ചു സഞ്ചരിച്ചുകൊണ്ടിരിക്കും.
നാടോടികൾ പൊതുവേ പരിഷ്കൃത സമൂഹവുമായി ഇടപഴകുന്നതിൽ വിമുഖരാണ്. നഗരവാസികളെയും പോലീസിനെയുമൊക്കെ ഇവർക്ക് ഭയവും സംശയവുമാണ്. ഒരിടത്തു നിന്നു മറ്റൊരിടത്തേക്കുള്ള യാത്രയിൽ ചട്ടി, കലം, പായ്, തുണി, ധാന്യം, കോഴി, ആടുമാടുകൾ എന്നിവയെല്ലാം കൊണ്ടുപോകാറുണ്ട്. ആത്മാർഥതയുള്ളവരും കഠിനാധ്വാനികളുമാണ് നാടോടികൾ. അമ്പ്, വില്ല് തുടങ്ങിയ ആയുധങ്ങളാണ് ഇവർ പഴയകാലങ്ങളിൽ ഉപയോഗിച്ചിരുന്നത്. പാറക്കൂട്ടങ്ങളിലും കുന്നുകളിലും കയറി തേൻ ശേഖരിക്കുന്ന പതിവും ഇവർക്കിടയിലുണ്ട്. വളർത്തുമൃഗങ്ങൾക്കൊപ്പം സഞ്ചരിച്ച് ജീവിക്കുന്ന നാടോടികൾ പൊതുവേ വ്യാവസായിക രാജ്യങ്ങളിലാണ് കാണപ്പെടാറുള്ളത്. കാലികളെ വളർത്തിയും വിറ്റും ഇവർ ഉപജീവനം കണ്ടെത്തുന്നു. 

അജപാല നാടോടികളിൽ ചില വിഭാഗങ്ങളാണ് അബാബ്ദേ, ബിതോയുൻ, അറമ്പ്, ചുക്ചി, കുമാൻ, സുൻഗർ, യൂറേഷ്യൻ അവാർസ്, ഫുനാനിസ്, ഹിംബാ, ഹുൻസ് എന്നിവർ.

ഇന്തോ-ആര്യൻ വിഭാഗത്തിൽപ്പെടുന്ന നാടോടികൾ - ഗുജൻ, മിട്ടാനി, ധംഘാർ, ഋഗ്വേദ ഗോത്രങ്ങൾ, റോമൻ ജിപ്സികൾ. ഇറാനിലെ അലൻസ്, ദാഹീ, ബക്ത്യാരി, ഹെവ്താലിറ്റീസ്, ഹുൻസ, കുചെസ്, പരാസി, പാർത്തിയൻസ്, സാർമാതിയൻസ്, സ്കിത്തിയെൻസ്, കാർമിക്സ്, ഖസാക്സ്, ഖസർസ്, കുചിസ്, കുറുംബര, കുർദ്കുൾ, മാസായ്, മ്ഗ്യാർസ്, മോകൻ എന്നിവരാണ്.

ടുനീഷ്യയിലെ മ്ഗ്യാർസ്, മംഗോളാ, നടൂർ, നെനിറ്റ്സ്, പെഹെൻഗസ്, ഘ്വാഷൈ, സരക്കാറ്റ്സെന്ത, ഏതാനും സോമാലിയ വിഭാഗങ്ങൾ, തിബറ്റുകൾ, തൌബൌ, തുർക്കികൾ, ട്രെക്ബോർഡ്, വുഹു, യോര്യക് മുതലായവരും ഇവരിൽപ്പെടുന്നു.

വളരെ ഇടുങ്ങിയ പ്രദേശം തങ്ങളുടെ സാഹചര്യങ്ങൾക്കൊത്ത് ഉപയോഗപ്പെടുത്തുവാൻ ഇവർക്ക് പ്രത്യേക കഴിവുണ്ട്. വെള്ളത്തിന്റെ സ്രോതസ്സ്, ചെടികളുടെയും മരങ്ങളുടെയും സാന്നിധ്യം ഒക്കെ വളരെ പെട്ടെന്ന് ഇവർ കണ്ടെത്തുന്നു. 

ഏകദേശം 30-40 കോടിയോളം നാടോടികൾ ലോകത്തുള്ളതായി കണക്കാക്കപ്പെടുന്നു. നാടോടികൾ എല്ലാത്തരം സംസ്കാരങ്ങളുടെയും ഭാഗമാണ്. വികസിത-വ്യാവസായിക രാഷ്ട്രങ്ങളിൽ പരമ്പരാഗത നാടോടി സമൂഹങ്ങൾ താരതമ്യേന കുറവാണ്. മധ്യധരണ്യാഴിയുടെ കിഴക്കൻ തീരപ്രദേശങ്ങളിൽ ബി.സി. 8500-6500 കാലഘട്ടങ്ങളിൽ നാടോടി സമൂഹം ജീവിച്ചിരുന്നതായി ചരിത്രം സൂചിപ്പിക്കുന്നുണ്ട്. ഇരുപതാം നൂറ്റാണ്ടിലുണ്ടായ സാമ്പത്തികവും രാഷ്ട്രീയവുമായ കാരണങ്ങളും കൃഷിയിലുണ്ടായ സാങ്കേതിക വളർച്ചയും വ്യവസായങ്ങളുടെ പുരോഗതിയും ഭരണകൂടങ്ങളുടെ നയസമീപനങ്ങളും നാടോടികളെ പരിഷ്കൃത സമൂഹത്തോടു ചേർന്നു നിൽക്കുവാൻ കുറേയൊക്കെ ഇടയാക്കിയിട്ടുണ്ട്.


</doc>
<doc id="153884" url="https://ml.wikipedia.org/wiki?curid=153884" title="ബോട്ട്‌നെറ്റ്">
ബോട്ട്‌നെറ്റ്

ദൂരെയിരുന്ന് നിയന്ത്രിക്കാൻ പാകത്തിൽ വൈറസ് ബാധിച്ചിട്ടുള്ള കമ്പ്യൂട്ടറുകളുടെ ശൃംഖലയെയാണ് ബോട്ട്‌നെറ്റ് എന്ന് വിളിക്കുന്നത്. ആ ശൃംഖലയിൽ പെടുന്ന കമ്പ്യൂട്ടറുകളിൽ നിന്ന് വിവരങ്ങൾ ചോർത്തുക മാത്രമല്ല, ആ കമ്പ്യൂട്ടറുകൾ ഉപയോഗിച്ച് കൂടുതൽ ആക്രമണം നടത്താനും സാധിക്കും. കമ്പ്യൂട്ടറുകളിലെ സുരക്ഷാപഴുതുകൾ മുതലെടുത്ത് ബോട്ട്‌നെറ്റ് കമ്പ്യൂട്ടറുകളിൽ കയറിക്കൂടുന്നു. ഇന്റർനെറ്റ് വഴി പാഴ്‌സന്ദേശങ്ങളും (സ്​പാം) വൈറസുകളും മറ്റ് കമ്പ്യൂട്ടറുകളിൽ എത്തിക്കാനാണ് ബോട്ട്‌നെറ്റുകൾ ഉപയോഗിക്കപ്പെടുന്നത്.



</doc>
<doc id="153887" url="https://ml.wikipedia.org/wiki?curid=153887" title="വൈക്കത്തഷ്ടമി">
വൈക്കത്തഷ്ടമി

കോട്ടയം ജില്ലയിലെ (കേരളം, ഇന്ത്യ) ചരിത്ര പ്രസിദ്ധമായ വൈക്കം ക്ഷേത്രത്തിൽ വൃശ്ചികമാസത്തിലെ കൃഷ്‌ണപക്ഷത്തിൽ ആരംഭിക്കുന്ന പ്രധാന ഉത്സവമാണ് വൈക്കത്തഷ്ടമി. ഉത്സവത്തിന്റെ സമാപനം അഷ്ടമി ദിനത്തിലായതിനാലാണ്‌ ആ പേരു സിദ്ധിച്ചത്. ഈ ദിവസം രാത്രി വൈക്കം ശ്രീ മഹാദേവനെ പുറത്തേക്ക് എഴുന്നള്ളിക്കുകയും. സമീപക്ഷേത്രങ്ങളിലെ എഴുന്നള്ളത്തുകളും ഈ ഘോഷയാത്രയിൽ പങ്കു ചേർന്ന് കൂടിയെഴുന്നള്ളുകയും ചെയ്യുന്നു. 12 ദിവസം നീണ്ടു നിൽക്കുന്ന ഉത്സവമാണിത്. അഷ്ടമി ഉത്സവത്തിന് വൈക്കത്തപ്പന്റെ ആറാട്ട് ഉദയനാപുരം സുബ്രമണ്യ ക്ഷേത്രത്തിൽവച്ചാണ് നടത്തുന്നത്. ഉത്സവത്തോടനുബന്ധിച്ചുള്ള കൂടിയെഴുന്നള്ളത്ത്, അഷ്ടമിഎഴുന്നള്ളത്ത്, പഞ്ചവാദ്യം എന്നിവ പ്രസിദ്ധമാണ്. അഷ്ടമി ദിവസം ഉദയനാപുരം, വൈക്കം എന്നിവിടങ്ങളിലെ ദേവന്മാരുടെ എഴുന്നള്ളത്ത് അനേകം ഭക്തന്മാരെ ആകർഷിക്കുന്നു.

വൃശ്ചിക മാസത്തിലെ കൃഷ്ണ പക്ഷത്തിലെ അഷ്ടമിയാണിത്. ഈ ദിവസം ശിവൻ ശ്രീ പരമേശ്വരരൂപത്തിൽ ജഗദ് ജനനിയായ പാർവ്വതിദേവിയുമായി വ്യാഘ്രപാദമഹർഷിയുടെ മുന്നിൽ പ്രത്യക്ഷപ്പെട്ട്, അനുഗ്രഹങ്ങൾ നൽകി എന്നാണ് ഐതിഹ്യം. ലോകപ്രസിദ്ധമായ വൈക്കത്തഷ്ടമി ഇതിന്റെ ഓർമ്മക്കായി ആഘോഷിക്കുന്നു. നൂറ്റെട്ട് ശിവാലയങ്ങളിൽ ഒന്നായ വൈക്കം ക്ഷേത്രത്തിലെ പ്രധാന പ്രതിഷ്ഠയായ ശിവന്റെ പുത്രൻ ഉദയനാപുരം ക്ഷേത്രത്തിലെ പ്രധാന പ്രതിഷ്ഠയായ സുബ്രമണ്യനാണ് വിശ്വസിക്കപ്പെടുന്നു . അതിനാൽ അഷ്ടമിനാളിലെ ഈ ക്ഷേത്രേശന്മാരുടെ കൂടിയെഴുന്നള്ളത്ത് പിതുപുത്ര-സമാഗമമായി കണക്കാക്കുകയും ഇതു ദർശിക്കാൻ നിരവധി ജനങ്ങൾ വൈക്കം ക്ഷേത്രത്തിൽ എത്തിച്ചേരുകയും ചെയ്യുന്നു.

പുരാതന സംസ്കൃത പുസ്തകങ്ങൾ ആയ ഭാർഗ്ഗവ പുരാണവും സനൽകുമാര സംഹിതയും പറയുന്നത് ,ഈ സ്ഥലം വ്യാഘ്ര ഗേഹം അല്ലെങ്കിൽ വ്യാഘ്രപുരം എന്ന് അറിയപ്പെട്ടിരുന്നു എന്നാണ്. വ്യാഘ്രപാദ മഹർഷിക്കു ശിവ ദർശനം കിട്ടിയത് ഈ സ്ഥലത്തു വച്ചാണെന്നും പറയപ്പെടുന്നു.അതിനാൽ വ്യാഘ്രപാദപുരം എന്നും ഈ സ്ഥലം അറിയപ്പെട്ടിരുന്നു.പിന്നീട് തമിഴ് ഭാഷ പ്രചരിച്ചപ്പോൾ അതു 'വൈക്കം' എന്നു മാറിയതാവാം എന്നാണ് ഐതിഹ്യം.

ബ്രാഹ്മണ സമൂഹ സന്ധ്യാവേല 

വൈക്കത്തഷ്ടമിക്കു മുന്നോടിയായി പ്രദേശത്തെ ബ്രാഹ്മണ സമുദായങ്ങൾ വൈക്കത്തപ്പന് സമർപ്പിക്കുന്ന ഏറ്റവും ശ്രേഷ്ഠമായ വഴിപാട് ആണ് സമൂഹ സന്ധ്യാവേല. വൈക്കം സമൂഹം, വടയാർ സമൂഹം, തെലുങ്ക് സമൂഹം, ആര്യ സമൂഹം, തമിഴ് വിശ്വബ്രഹ്മ സമൂഹം (ഗോൾഡ്‌ സ്മിത്ത് വിഭാഗം ) എന്നീ വിഭാഗങ്ങളാണ് ഇതു നടത്തുന്നത്. തമിഴ് വിശ്വബ്രഹ്മ സമൂഹം നടത്തുന്ന സന്ധ്യാ വേലയാണ് ഏറ്റവും പ്രാധാന്യം. 

അഷ്ടമി ഉത്സവാഘോഷയാത്രയുടെ അവസാനത്തിൽ വൈക്കത്തേയും ഉദയനാപുരത്തേയും എഴുന്നള്ളിച്ചിട്ടുള്ള ആനകൾ "മനസ്സില്ലാ മനസോടെ " യാത്ര ചോദിക്കുന്ന ഹൃദയ സ്പർശിയായ രംഗം പിതു-പുത്ര ബന്ധത്തെ അനുസ്മരിപ്പിക്കുന്നതാണ്. ഉത്സവത്തോടനുബന്ധിച്ച് ക്ഷേത്രത്തിൽ വിപുലമായ സദ്യ ഉണ്ടാകാറുണ്ട്. ഈ പന്ത്രണ്ടു ദിവസത്തെ ശുദ്ധമായ ശിവസ്തുതിയും വൈക്കത്തപ്പനെ തൊഴുതു പ്രാർത്ഥിക്കലും പുണ്യമായി കരുതപ്പെടുന്നു. വൃശ്ചിക മാസത്തിലും കുംഭ മാസത്തിലും അഷ്ടമിനാൾ ഉദയനാപുരത്തപ്പനെ എഴുന്നള്ളിച്ച് വൈക്കം പെരുംതൃക്കാവിലേക്ക് കൊണ്ടുവരാറുണ്ട്. 

അതുപോലെ പണ്ടു കാലത്ത് ഉദയനാപുരത്തെ ഉത്സവകാലത്ത് വൈക്കത്തപ്പനെ എഴുന്നള്ളിച്ച് അങ്ങോട്ടും കൊണ്ടുപോയിരുന്നു. എന്നാൽ ഒരു തവണ ഊരാണ്മക്കാരിൽ ചിലർ എതിർത്തു.അതു വകവയ്ക്കാതെ മറുഭാഗക്കാർ എഴുന്നള്ളിപ്പിച്ചു.എഴുന്നള്ളത്ത് വടക്കേ ഗോപുരത്തിനു പുറത്തായപ്പോൾ വിരോധികൾ, എഴുന്നള്ളിച്ച ആനയുടെ തുമ്പിക്കൈ വെട്ടി മുറിച്ചു.അങ്ങനെ രണ്ടു ഭാഗക്കാരും തമ്മിൽ കലശലായ ലഹള ആയതിനെത്തുടർന്നു ആ പ്രാവശ്യം വൈക്കത്തപ്പന്റെ എഴുന്നള്ളിപ്പ് ഉണ്ടായില്ല. അന്നു മുതൽ ആ പതിവ് നിർത്തലാക്കിയതായി പറയപ്പെടുന്നു.

അഷ്ടമി ഉത്സവത്തിന്റെ ഏഴാംനാളിലാണ് പ്രശസ്തവും അതിമനോഹരവുമായ ഋഷഭവാഹനം എഴുന്നള്ളിപ്പ്. അന്ന്‌, ഭഗവാൻ തന്റെ വാഹനമായ നന്ദിയുടെ പുറത്ത് എഴുന്നള്ളി ഭക്തർക്ക് ദർശനം നൽകുന്നുവെന്നതാണ് വിശ്വാസം. രാത്രി അത്താഴപൂജയും ശ്രീബലിയും ശ്രീഭൂതബലിയും കഴിഞ്ഞ് പതിനൊന്നരയോടെയാണ് ഋഷഭവാഹനത്തിൽ വിളക്കിനെഴുന്നള്ളുന്നത്. സാധാരണ പോലെ ആനപ്പുറത്തെഴുന്നള്ളിക്കുന്നതിന് പകരം കൂറ്റൻ വെള്ളിക്കാളപ്പുറത്ത്, വൈക്കത്തപ്പന്റെ തങ്കവിഗ്രഹം ആടയാഭരണങ്ങൾ, തങ്കനിർമ്മിതമായ ചന്ദ്രക്കല, ഉദരബന്ധം, കട്ടിമാലകൾ, പൂമാലകൾ എന്നിവകൊണ്ട് അലങ്കരിച്ച്, അവകാശികളായ നാല്പതോളം മൂസ്സതുമാർ ചേർന്ന് മുളംതണ്ടിലേറ്റിയാണ് എഴുന്നള്ളിക്കുന്നത്. എഴുന്നള്ളത്തിന് നെറ്റിപ്പട്ടം കെട്ടിയ ഒൻപതാനകൾ അകമ്പടിയാകുമ്പോൾ അതിൽ രണ്ടാനകൾക്ക് സ്വർണ്ണത്തിൽ തീർത്ത നെറ്റിപ്പട്ടമാവും അണിയിക്കുക. രണ്ട് തങ്കക്കുടകളും ആലവട്ടവും വെൺചാമരമടക്കമുള്ള മുന്തിയ ആനച്ചമയങ്ങളുമുണ്ടാകും. തെക്കേമുറ്റത്ത് എഴുന്നള്ളി നിൽക്കുമ്പോൾ പ്രദക്ഷിണ വഴിയിൽ ദീപങ്ങൾ നിരക്കും. ഏഴ് പ്രദക്ഷിണങ്ങളുള്ളതിൽ ഓരോന്നിനും ഓരോ തരം വാദ്യങ്ങളാണുപയോഗിക്കുക. അഷ്ടമിയുടെ ഏറ്റവും ആർഭാടപൂർണ്ണമായ എഴുന്നള്ളിപ്പാണിത്.

പ്രസിദ്ധമായ വൈക്കത്തഷ്ടമി ദർശനം അന്നേ ദിവസം വെളുപ്പിനു നാലര മുതൽ ആരംഭിക്കുന്നു. ക്ഷേത്രത്തിന്റെ കിഴക്കേ ആൽച്ചുവട്ടിൽ തപസ്സനുഷ്ഠിച്ച വ്യാഘ്രപാദ മഹർഷിക്കു പത്നീസമേതനായി ഭഗവാൻ ശ്രീപരമശിവൻ ദർശനം നൽകി അനുഗ്രഹിച്ചുവത്രേ, ആ പുണ്യമുഹൂർത്തത്തിലാണ് അഷ്ടമിദർശനം നടത്തുന്നത്.

വൈക്കത്തുനിന്ന് മൂന്ന് കിലോമീറ്റർ വടക്കുമാറി എറണാകുളം റോഡിന്റെ സമീപത്ത് സ്ഥിതിചെയ്യുന്ന സുപ്രസിദ്ധക്ഷേത്രമാണ് ഉദയനാപുരം സുബ്രഹ്മണ്യസ്വാമിക്ഷേത്രം. ഐതിഹ്യപ്രകാരം കോട്ടയത്തിനടുത്തുള്ള കുമാരനല്ലൂരിൽ കുടികൊള്ളേണ്ടിയിരുന്ന സുബ്രഹ്മണ്യനും ഉദയനാപുരത്ത് കുടികൊള്ളേണ്ടിയിരുന്ന ഭഗവതിയും പരസ്പരം സ്ഥലം മാറിപ്പോയതാണ്. കേരളീയ ക്ഷേത്രനിർമ്മാണശൈലിയുടെ മകുടോദാഹരണായ ഈ ക്ഷേത്രത്തിലെ മുഖ്യപ്രതിഷ്ഠയായ സുബ്രഹ്മണ്യസ്വാമി വൈക്കത്തപ്പന്റെ മകനാണെന്ന് വിശ്വസിച്ചുവരുന്നു. 
ഇരുഭാഗത്തുമുള്ള ഗോപുരങ്ങൾ, ആനക്കൊട്ടിൽ, ശീവേലിപ്പുര, കൊടിമരം, ചതുരാകൃതിയിൽ രണ്ടുനിലയിൽ തീർത്ത ശ്രീകോവിൽ എന്നിവ ക്ഷേത്രത്തിന്റെ പ്രൗഢി കൂട്ടുന്നു. കിഴക്കോട്ട് ദർശനമായി കുടികൊള്ളുന്ന സുബ്രഹ്മണ്യന് ഉപദേവതകളായി ഗണപതിയും ദക്ഷിണാമൂർത്തിയുമുണ്ട്. വൃശ്ചികമാസത്തിൽ രോഹിണി ആറാട്ടായി ക്ഷേത്രത്തിൽ ഉത്സവമുണ്ട്. ഇതിനോടനുബന്ധിച്ചും വൈക്കത്തഷ്ടമിയ്ക്കും ഉദയനാപുരത്തപ്പൻ പിതാവായ ശിവനെ കാണാൻ വൈക്കത്തെത്തുന്നുണ്ട്. രോഹിണിനാളിൽ സന്ധ്യയ്ക്കുള്ള കൂടിപ്പൂജ പ്രസിദ്ധമാണ്. ഉത്സവത്തെക്കൂടാതെ തൈപ്പൂയം, സ്കന്ദഷഷ്ഠി എന്നിവയും ക്ഷേത്രത്തിലെ വിശേഷദിവസങ്ങളാണ്.

ഉദയനാപുരത്തപ്പന്റെ വരവാണ്‌ അഷ്ടമി വിളക്കിലെ പ്രധാന ചടങ്ങ്‌. ഇതു രാത്രിയാണ് നടത്തുന്നത്. പുലർച്ചെ ഉദയനാപുരത്തപ്പനെ യാത്രയയപ്പ്‌ നടത്തുകയും ചെയ്യുന്നു. ഉദയനാപുരം ക്ഷേത്രത്തിൽ നിന്നും മഹാദേവക്ഷേത്രത്തിലേക്ക് ആഘോഷപൂർവമായ വരവ് നടക്കും. താരകാസുരനെ കൊന്ന് വിജയ ശ്രീലാളിതാനായെത്തുന്ന ദേവസേനാപതിയായ സുബ്രഹ്മണ്യനെ അച്ഛനായ വൈക്കത്തപ്പനും ഉപദേവതമാരും ചേർന്നു സ്വീകരിക്കുന്നു എന്ന സങ്കൽപത്തിലാണ് ഈ ചടങ്ങ് നടത്തുന്നത്. വൈക്കത്തെ വലിയ കവല മുതൽ നിലവിളക്കുകൾ കത്തിച്ചുവച്ചും പൂക്കൾ വിതറിയുമാണ് ഉദയനാപുരത്തപ്പനെ ഭക്തജ-നങ്ങൾ എതിരേൽക്കുന്നത്. 

അഷ്ടമിക്ക് എഴുന്നള്ളി നിൽക്കുന്ന വൈക്കത്ത് പെരുംതൃക്കോവിലപ്പന് ആദ്യമായി കാണിക്ക അർപ്പിക്കാനുള്ള അവകാശം കല്പിച്ച് അനുവദിച്ചിട്ടുള്ളത് കറുകയിൽ കൈമൾക്കാണ്. പാരമ്പര്യത്തിന്റെ സ്മരണയുമായി കറുകയിൽ കൈമൾ വലിയ കാണിക്ക സമർപ്പിക്കുന്നതോടെ മറ്റുള്ളവർക്ക് കാണിക്ക അർപ്പിക്കാം. കറുകയിൽ കൈമൾ പല്ലക്കിലേറിയാണ് കാണിക്ക അർപ്പിക്കാൻ വരുന്നത്. വൈക്കത്തപ്പന്റെ തിരുമുൻപിൽ പ്രഭുത്വം കാണിച്ചുവരുന്ന കൈമളുടെ പാപം ഇല്ലാതാക്കാൻ ആക്ഷേപിച്ച് അയക്കാറുള്ളതും വളരെ പ്രത്യേകതയുള്ളതാണ്. ദർശനം ആരംഭിച്ചു കഴിഞ്ഞാണ് ഉദയനാപുരത്തപ്പന്റെ വരവ് ആരംഭിക്കുന്നത്.

ശൂരപത്മാസുരനെയും താരകാസുരനെയും നിഗ്രഹിച്ചതിനു ശേഷമെത്തുന്ന മകനെ വാദ്യാഘാഷങ്ങളോടും അലങ്കാരങ്ങളോടും കൂടി എതിരേൽക്കുന്നു. കൂടാതെ ചുറ്റുമുള്ള ക്ഷേത്രങ്ങളിലെ ഭഗവതിമാരെയും സ്വീകരിക്കുന്നു. തുടർന്ന് "വലിയ കാണിക്ക" ആരംഭിക്കുന്നു. കറുകയിൽ വലിയ കൈമളുടെ കാണിക്കയാണാദ്യം. തുടർന്ന് മറ്റാളുകളും കാണിക്കയിടുന്നു. തുടർന്ന് ഉദയനാപുരത്തപ്പന്റെ ഹൃദയസ്പൃക്കായ വിടവാങ്ങൽ നടക്കുന്നു. അകമ്പടിയായി ആ സമയത്ത് വാദ്യങ്ങൾ ഉണ്ടാകാറില്ല. അഥവാ ഉണ്ടെങ്കിൽത്തന്നെയും ശോകമൂകമായിരിക്കും ആ സംഗീതം. ഉദയനാപുരത്തപ്പൻ യാത്രപറയുന്ന ചടങ്ങിനെ "വിട പറച്ചിൽ" എന്നാണ് പറയുക. അഷ്ടമി വിളക്കിന്റെ അവസാനം ശിവപെരുമാൾ ശ്രീകോവിലിലേക്കും മകൻ ഉദയനാപുരത്തേക്കും എഴുന്നെള്ളുന്നു. ജഗദീശ്വരനായിട്ടുപോലും പുത്രനായ സുബ്രഹ്മണ്യനെപ്പറ്റിയോർത്ത് ദുഃഖിതനായാണ് ശിവന്റെ മടക്കം.

അഷ്ടമിയുടെ പിറ്റേദിവസമാണ് ആറാട്ട്. ഇതിന് വിശേഷാൽ പ്രാധാന്യമൊന്നുമുണ്ടാകില്ല. ഉദയനാപുരം ക്ഷേത്രക്കുളത്തിലാണ് ആറാട്ട് നടക്കുന്നത്. ആറാട്ടുകഴിഞ്ഞ് എഴുന്നള്ളുന്ന ഭഗവാന് മുക്കുടി നേദിയ്ക്കുന്നത് അതിവിശേഷമാണ്. വെള്ളാടു നമ്പൂതിരിയാണ് മുക്കുടി തയ്യാറാക്കുന്നത്.

ആറാട്ടിന്റെ പിറ്റേദിവസം, അഷ്ടവൈദ്യരിൽ പെട്ട വെള്ളാട്ടില്ലത്തെ മൂസത് നമ്പൂരി ഔഷധക്കൂട്ടുകൾ അടങ്ങിയ പച്ചമരുന്നുകൾ അരച്ചുരുട്ടി ശ്രീകോവിലിൽ സമർപ്പിക്കുകയും ശാന്തിക്കാരൻ അതെടുത്ത് മുക്കുടിയുണ്ടാക്കി പന്തീരടിപ്പൂജക്ക് ദേവനു നിവേദിച്ചതിനു ശേഷം ഭക്തജനങ്ങൾക്ക് വിതരണം ചെയ്യുന്നു. ഇതാണ് "മുക്കുടി നിവേദ്യം" എന്നറിയപ്പെടുന്നത്. ഇത് ഉദരരോഗങ്ങൾക്ക് നല്ല ഔഷധമാണെന്നാണ് വിശ്വാസം.


</doc>
<doc id="153890" url="https://ml.wikipedia.org/wiki?curid=153890" title="ഒമാൻ ഉൾക്കടൽ">
ഒമാൻ ഉൾക്കടൽ

അറബിക്കടലിൽ നിന്ന് പേർഷ്യൻ ഗൾഫിലേയ്ക്ക് തുറന്ന്കിടക്കുന്ന നീളമേറിയ ഉൾക്കടലാണ് ഒമാൻ ഉൾക്കടൽ (—"Ḫalīdj ʾUmān"; അല്ലെങ്കിൽ خليج مکران—, "Ḫalīdj Makrān"; ). അറബിക്കടലിനെയും ഹോർമൂസ് കടലിടുക്കിനെയും ബന്ധിപ്പിക്കുന്ന ഒരു പ്രവേശന കവാടമാണിത്. പാകിസ്താൻ, ഒമാൻ, ഇറാൻ, യു.എ.ഇ. തുടങ്ങിയ രാജ്യങ്ങൾ ഒമാൻ ഗൾഫ് തീരത്തിന്റെ ഇരു വശങ്ങളോടും ചേർന്ന് കിടക്കുന്നു.

ഒമാന്റെയും പാക്-ഇറാൻ അതിർത്തിയുടെയും ഇടയിലുള്ള ഇതിന്റെ ഏറ്റവും വീതി കൂടിയ ഭാഗം ഏകദേശം മുന്നൂറ്റമ്പത് കിലോമീറ്ററോളമാണ്‌. ഒമാനിലെ മുസന്ധം മുനമ്പിന്റെയും ഇറാനിലെ ബാന്ദ്രേ അബ്ബാസ് തുറമുഖത്തിനുമിടയിലുള്ള ഇതിന്റെ ഏറ്റവും വീതി കുറഞ്ഞ ഭാഗം എഴുപത് കിലോമീറ്ററോളമാണ്‌. ഒമാൻ ഗൾഫ് തീരത്തിന്റെ ആകെ നീളം ഏകദേശം അഞ്ഞൂറ്റി അൻപത് കിലോമീറ്ററോളമാണ്‌. മദ്ധ്യപൂർവ്വേഷ്യൻ രാജ്യങ്ങളിൽ നിന്നുള്ള സമുദ്ര ഗതാഗതം പ്രധാനമായും പേർഷ്യൻ ഗൾഫ് വഴി ഹോർമൂസ് കടലിടുക്കിലൂടെ ഒമാൻ ഗൾഫിലേയ്ക്ക് പ്രവേശിച്ച് അറബിക്കടലിലേയ്ക്കും ഇന്ത്യൻ മഹാസമുദ്രത്തിലേയ്ക്കുമുള്ള വഴിയൊരുക്കുന്നു.



</doc>
<doc id="153899" url="https://ml.wikipedia.org/wiki?curid=153899" title="മുസന്ധം">
മുസന്ധം

യു.എ.ഇ.യിലെ വടക്കൻ എമിറേറ്റുകളായ റാസ് അൽ ഖൈമ യോടും ഫുജൈറയോടും ചേർന്ന് കിടക്കുന്ന ഒരു മുനമ്പാണ്‌ മുസന്ധം ഉപദ്വീപ്. (Arabic : مسندم)(English : Musandam Peninsula) യു.എ.ഇ. എമിറേറ്റുകളുമായി അതിർത്തി പങ്കിടുന്നുണ്ടെങ്കിലും ഒമാൻ രാജ്യാതിർത്തിയിൽ പെടുന്നതാണ്‌ മുസന്ദം ഉപദ്വീപ്.

ഒമാൻ ഗൾഫ് കടലിടുക്ക് അവസാനിച്ച് ഹോർമുസ് കടലിടുക്കുമായിചേരുന്ന ഭാഗത്ത് കടലിലേയ്ക്ക് നൂറ് കിലോമീറ്ററോളംതള്ളി നിൽക്കുന്ന ഒരു മുനമ്പാണ്‌ ഈ ഉപദ്വീപ് പ്രദേശം

ഏകദേശം 1800 ചതുരശ്ര കിലോമീറ്ററോളം വ്യാപിച്ചു കിടക്കുന്ന ഈ പ്രദേശത്തിന്റെ ഒട്ടുമിക്കഭാഗങ്ങളും സമുദ്രത്തിലേയ്ക്ക് തള്ളിനിൽക്കുന്നവയാണ്‌. മനോഹരമായ പർവ്വതനിരകളാലും തടാകങ്ങളാലും സമൃദ്ധമായ ഈ പ്രദേശം പ്രധാനപ്പെട്ട ടൂറിസം കേന്ദ്രമെന്ന നിലയിൽ ലോകശ്രദ്ധയാകർഷിച്ച് വരുന്നു.

ഏകദേശം 28000 ത്തോളം ജനങ്ങൾ താമസിക്കുന്ന മുസന്ധത്തിലെ ഗ്രാമീണരുടെ പ്രധാനവരുമാനമാർഗ്ഗങ്ങൾ കൃഷിയും മസ്യബന്ധനവും പനയോലയും മറ്റും ഉപയോഗിച്ചുള്ള കരകൗശലവസ്തുക്കളുടെ നിർമ്മാണവും മറ്റുമാണ്‌.
ടൂറിസ്റ്റുകളായ സ്വദേശി-വിദേശസഞ്ചാരികളുടെ വരവോടെ ബോട്ടുസവാരിയും തീരദേശകടല്പാതകളിലൂടെയുള്ള ജലഗതാഗതവും പ്രധാന വരുമാനമാർഗ്ഗമായിരിക്കുന്നു.
പ്രധാന പട്ടണം തലസ്ഥാനമായ ഖസബ് ആണ്‌. 
പഴയകാല പോർച്ചുഗീസ് താവളമായിരുന്നു തന്ത്രപ്രധാന മുസന്ദം മേഖല എന്ന് പറയപ്പെടുന്നു.

ഒമാനിൽ നിന്ന് 500 കിലോമീറ്ററാണ് ഇവിടേക്കുള്ള ദൂരം. കടൽ മാർഗ്ഗവും വിമാനമാർഗ്ഗവും മാത്രമേ ഒമാനിൽ നിന്ന് നേരിട്ട് ഇവിടെയെത്താനാവൂ.
യു.എ.ഇ യിലെ റാസൽഖൈമ, ഫുജൈറ എന്നീ എമിറേറ്റുകളിൽ നിന്ന് മലമ്പ്രദേശങ്ങളിലൂടേ നിർമ്മിച്ച റോഡ്മാർഗ്ഗം മുസന്ദം പ്രദേശത്ത് എത്തിച്ചേരാവുന്നതാണ്‌.റാസൽ ഖൈമയിൽ നിന്ന് ഏകദേശം അമ്പത് കിലോമീറ്റർ വടക്കോട്ട് സഞ്ചരിച്ചാൽ യു.എ.ഇ. യുടേ ദഹറ ചെക്ക് പോയന്റിലും ഒമാന്റെ ചെക്ക് പോയന്റായ റ്റിബറ്റിലും എത്തിച്ചേരും . അവിടെ ആവശ്യമായ യാത്രാരേഖകൾ സഹിതം അപേക്ഷനൽകിയാൽ ഒരുമാസത്തേക്കുള്ള വിസ അനുവദിച്ചു കിട്ടുകയും അവിടെന്ന് ഒമാനിലേക്ക് പ്രവേശിക്കുകയും ചെയ്യാം. ഇടതുവശത്ത് കടലും വലതുവശത്ത് മലകളും അതിരിടുന്ന മനോഹര പാതയിലൂടെ ഏകദേശം 35 കിലോമീറ്റർ സഞ്ചരിച്ച് മുസന്ധം ഗവർണറേറ്റിലെ ഏറ്റവും വലിയ വിലായത്തായ ഖസബിൽ എത്തിച്ചേരും

മുസന്ധം ഗവർണറേറ്റിന്റെ തലസ്ഥാന നഗരികൂടിയായ ഖസബിലാണ് ഇവിടുത്തെ വിമാനത്താവളം സ്ഥിതിചെയ്യുന്നത്. ഇത് ഖസബ് എയർപോർട്ട് എന്ന പേരിൽ അറിയപ്പെടുന്നു.
ദുബായിൽ നിന്നും മറ്റു പ്രധാന വിമാനത്താവളങ്ങളിൽ നിന്നും ഇവിടേയ്ക്ക് യാത്രാവിമാനങ്ങൾ സർവ്വീസ് നടത്തുന്നുണ്ട്.


</doc>
<doc id="153922" url="https://ml.wikipedia.org/wiki?curid=153922" title="റെഡ് ഇയേർഡ് സ്ലൈഡർ">
റെഡ് ഇയേർഡ് സ്ലൈഡർ

ഒരു അലങ്കാര ആമയിനമാണ് റെഡ് ഇയേർഡ് സ്ലൈഡർ (Red-eared slider). ശാസ്ത്രീയനാമം:ട്രാക്കെമീസ് സ്ക്രിപ്റ്റ എലെജൻസ് (Trachemys scripta elegans).തെക്കേ അമേരിക്കയിലാണ് ആദ്യമായി ഇവയെ കണ്ടെത്തിയത്. 

കുഞ്ഞുങ്ങളുടെ പുറംതോട് കറുത്ത പച്ച നിറം കലർന്ന കളങ്ങളോടെ കാണപ്പെടുന്നു. ഇവയിലെ പെൺ വർഗ്ഗം പ്രതിവർഷം 25 മുതൽ 33 സെന്റിമീറ്റർ വരെ വലിപ്പം വയ്ക്കുന്നു. ആൺ വർഗ്ഗങ്ങൾ പ്രതിവർഷം 20 മുതൽ 25 സെന്റി മീറ്റർ വരെയും വലിപ്പം വയ്‌ക്കും. ഇവയുടെ വളർച്ചാദശയിൽ ഈ പുറംതോട് കൂടുതൽ ഇരുണ്ടനിറമായി മാറും. ഇവയുടെ അടിഭാഗം മഞ്ഞ നിറമാണ്. ഇതിൽ പച്ച വരകളാൽ അടയാളങ്ങൾ കാണപ്പെടുന്നു. കാലുകളും കഴുത്തും, പച്ച മഞ്ഞ നിറങ്ങളിലുള്ള വരകളാൽ ആവൃതമാണ്. പൂർണ്ണ വളർച്ചയെത്തുമ്പോൾ ഈ ഇനത്തിന്റെ ചെവിയുടെ ഭാഗത്ത് കടും ചുവപ്പു നിറത്തിൽ വരകൾ വളരുന്നു. അതിനാലാണ് ഇവ റെഡ് ഇയേർഡ് സ്ലൈഡർ എന്നറിയപ്പെടുന്നത്. പൂർണവളർച്ചയെത്തിയ ഒരു ആമയ്ക്ക് ആറു കിലോഗ്രാം വരെ ഭാരമുണ്ടാകും.



</doc>
<doc id="153928" url="https://ml.wikipedia.org/wiki?curid=153928" title="അനുഭവസത്താവാദം">
അനുഭവസത്താവാദം

പ്രപഞ്ചവസ്തുക്കളെപ്പറ്റി ഇന്ദ്രിയാനുഭവത്തിൽകൂടി മാത്രമേ ശരിയായി ഗ്രഹിക്കാൻ കഴിയൂ; അങ്ങനെ ലഭിക്കുന്ന വസ്തുനിഷ്ഠമായ യാഥാർഥ്യങ്ങൾ മാത്രമേ മനുഷ്യൻ അറിയേണ്ടതുള്ളു; ജ്ഞാനസമ്പാദനത്തിൽ തത്ത്വദർശനത്തിനു മറ്റു ശാസ്ത്രങ്ങളിൽനിന്ന് വ്യത്യസ്തമായി ഒരു രീതി ഇല്ല; എല്ലാ ശാസ്ത്രങ്ങൾക്കും പൊതുവായുള്ള സാമാന്യതത്ത്വങ്ങൾ കണ്ടുപിടിക്കുകയും സാമൂഹിക രൂപവത്കരണത്തിന് ഉതകത്തക്കവിധം മനുഷ്യസ്വഭാവത്തെ രൂപപ്പെടുത്തുകയും ചെയ്യുന്നതിന് തത്ത്വദർശനം ഉപയോഗിക്കണം എന്നെല്ലാമുള്ള സിദ്ധാന്തങ്ങളാണ് അനുഭവസത്താവാദത്തിന്റെ ഉള്ളടക്കം.

അതിഭൌതികതാവാദം (Metaphysics), ആത്മലോകസംബന്ധമായ മതം (Supernatural Religion) തുടങ്ങിയ അശാസ്ത്രീയമായ വിഷയങ്ങളോട് അനുഭവസത്താവാദത്തിന് ആനുകൂല്യമില്ല. ഇതിന്റെ ഈ വിപ്രതിപത്തി പ്രായോഗികതാവാദം (Pragmatism), ശാസ്ത്രീയപ്രകൃതിവാദം (Scientific Naturalism), വ്യവഹാരമനഃശാസ്ത്രം (Behaviorism) എന്നീ ചിന്താപദ്ധതികളെ സ്വാധീനിച്ചിട്ടുണ്ട്.

19-ആം നൂറ്റാണ്ടിന്റെ മധ്യത്തോടുകൂടി വളരെ പ്രചാരം ലഭിച്ച അനുഭവസത്താവാദത്തെ ഒരു പ്രധാന തത്ത്വദർശനസിദ്ധാന്തമായി വികസിപ്പിച്ചെടുത്തത് അഗസ്റ്റെ കോംതെ (Auguste Comte, 1798-1857) ആണ്. ഇദ്ദേഹത്തിനു മുമ്പുതന്നെ ഫ്രാൻസിസ് ബേക്കൺ, നിക്കൊളാസ് ദ മാൽ ബാൻഷ്, ഡേവിഡ് ഹ്യൂം, മോളിയർ, ഷാക്ക് തുർഗോ തുടങ്ങിയവർ അനുഭവസത്താവാദത്തോട് അനുരൂപമായി ചിന്തിച്ചിരുന്നതായി കാണുന്നു. 1822-ൽ കോംതെ ഈ സിദ്ധാന്തത്തിന് ജന്മം നല്കി എന്നു പറയപ്പെടുന്നു. എങ്കിലും 1750-ൽ തന്നെ ഷാക്ക് തുർഗോ (Jaques Turgo, 1727-1781) എന്ന ഫ്രഞ്ചു ദാർശനികൻ ഇതിന്റെ പ്രധാന തത്ത്വങ്ങൾക്ക് രൂപം നല്കിയതായി തെളിവുകളുണ്ട്.

കോംതെയുടെ അനുഭവസത്താവാദം അനുസരിച്ച് മാനവചരിത്രം മൂന്നുഘട്ടങ്ങളിലൂടെ കടന്നാണ് വളർച്ച പ്രാപിക്കുന്നത്.

(Theological satge) 

ആദ്യത്തേതായ ഈശ്വരാധിഷ്ഠിതഘട്ടത്തിൽ എല്ലാ പ്രതിഭാസങ്ങൾക്കും പരിണാമങ്ങൾക്കും കാരണം ഈശ്വരേച്ഛയാണെന്ന് മനുഷ്യൻ വിശ്വസിക്കുന്നു. പ്രകൃതിയായും പിശാചായും മറ്റും വിവിധരൂപം നൽകി ഈശ്വരനെ ആരാധിക്കുന്നു. കൂടാതെ എല്ലാ വസ്തുക്കളും ജീവനുള്ളതും ഗൂഢാത്മകവുമാണെന്ന് കരുതപ്പെടുന്നു.

രണ്ടാംഘട്ടമായ അതിഭൌതിക ത്തിൽ ഈശ്വരനിൽ ഉണ്ടായിരുന്ന വിശ്വാസം ചില തത്ത്വങ്ങളിലുള്ള വിശ്വാസമായിമാറുന്നു. പ്രപഞ്ചവസ്തുക്കളെക്കാൾ അവയുടെ അന്തഃസത്തയ്ക്ക് പ്രാധാന്യം നൽകുന്നു. അന്തഃസത്ത (Inner reality), സത്ത (Reality), സാരം (Essence), സാമാന്യം (Universal), കാരണം (Cause), ശക്തി (Force) മുതലായ ഇനങ്ങളിലൂടെ പ്രാപഞ്ചികയാഥാർഥ്യത്തെ യുക്തിപരമായി മനസ്സിലാക്കുകയും മനുഷ്യസമുദായത്തെ രൂപപ്പെടുത്തുകയും ചെയ്യുന്നു.

(Positive stage) 

മൂന്നാമത്തേത് അനുഭവസത്താഘട്ടം ആണ്. ഈശ്വരനെയും പരമസത്യങ്ങളെയും ഉപേക്ഷിച്ച് വസ്തുനിഷ്ഠമായ യാഥാർഥ്യങ്ങൾക്ക് പ്രാധാന്യം നല്കുന്നു. ശാസ്ത്രീയ നിരീക്ഷണമാണ് ഇവിടത്തെ മാനദണ്ഡം. പ്രകൃതിയെ നിയന്ത്രിക്കുവാൻ മനുഷ്യൻ ഈ ഘട്ടത്തിൽ ശ്രമിക്കുന്നു. എല്ലാ ശാസ്ത്രങ്ങളുടെയും മൌലികതത്ത്വങ്ങൾ മനസ്സിലാക്കി അവയെ മനുഷ്യപുരോഗതിക്ക് ഉതകത്തക്കവണ്ണം രൂപപ്പെടുത്തുവാൻ ഈ ഘട്ടത്തിലെ ചിന്താഗതിക്ക് കഴിയുമെന്ന് കോംത് വാദിക്കുന്നു. മനുഷ്യരുടെ ഓരോ ആവശ്യങ്ങൾ അനുസരിച്ചാണ് ഓരോ ശാസ്ത്രം ഉടലെടുത്തതെന്ന് അനുഭവസത്താവാദം സിദ്ധാന്തിച്ചു. വസ്തുക്കളുടെ തൂക്കവും ഭൂപ്രദേശങ്ങളുടെ വിസ്തൃതിയും മറ്റും നിർണയിക്കേണ്ടിവന്നപ്പോൾ ഗണിതശാസ്ത്രം ജന്മമെടുത്തു. ജ്യോതിശാസ്ത്രം, ഊർജതന്ത്രം, രസതന്ത്രം, ജീവശാസ്ത്രം, സാമൂഹികശാസ്ത്രം എന്നിവയുടെ ഉദ്ഭവവും ഇത്തരത്തിലാണെന്നു വാദിക്കുന്നു.

അനുഭവസത്താവാദത്തിന് മൌലികമായി രണ്ടു വിഭാഗങ്ങളുണ്ട്.


സാമൂഹിക അനുഭവസത്താവാദം പ്രായോഗികവും, പരിണാമാത്മക അനുഭവസത്താവാദം സൈദ്ധാന്തികവും ആണ്. ഇവ രണ്ടും സാമൂഹികപുരോഗതിയെപ്പറ്റിയുള്ള സാമാന്യാശയം വ്യക്തമാക്കി പ്രതിപാദിക്കുന്നു. പുരോഗതി സമുദായത്തിന്റെ തുടർച്ചയായുള്ള മാറ്റങ്ങളിലും ചരിത്രസംഭവങ്ങളിലും അധിഷ്ഠിതമായിരിക്കുന്നു എന്ന് സാമൂഹ്യാനുഭവസത്താവാദവും അതു വിവിധ ശാസ്ത്രങ്ങളിലുണ്ടായിട്ടുള്ള വളർച്ചയിൽ അധിഷ്ഠിതമായിരിക്കുവെന്ന് അനുഭവസത്താവാദവും ഘോഷിക്കുന്നു.

മാക്ക് ഏണസ്റ്റ് (Mach Ernest, 1833-1916), അവ്നാറിയസ് (Avenarius 1843-96) തുടങ്ങിയ ദാർശനികന്മാർ അനുഭവസത്താവാദത്തിന് നിരൂപണപ്രവണതയുണ്ടാക്കി. അതിന്റെ ഫലമായി മേല്പറഞ്ഞ രണ്ടുവിധം അനുഭവസത്താവാദത്തിനു പുറമേ അവയിൽ നിന്നും വിഭിന്നമായി നിരൂപണാനുഭവസത്താവാദം (Critical Positivism) ഉരുത്തിരിഞ്ഞുവന്നു. ഇതിന് അനുഭവനിരൂപണവാദം (Empirio Criticsm) എന്നു പറയാറുണ്ട്. ചരിത്രപരമായി വിയന്നാവലയത്തിന്റെ (Vienna circle) യും നൂതനാനുഭവസത്താവാദത്തി (Neo-Postivism) ന്റെയും തൊട്ടുമുമ്പ് ഉടലെടുത്ത സിദ്ധാന്തമാണ് ഇത്.സയുക്തിക-അനുഭവസത്താവാദവും (Logical Positivism) നൂതനാനുഭവസത്താവാദവും നിരൂപണാത്മക-അനുഭവസത്താ വാദത്തിൽനിന്നും ഉണ്ടായിട്ടുള്ളതാണ്.

വിയന്നാവലയത്തിൽ നിന്നും ഉടലെടുത്തതും അത്യന്താധുനികദർശനങ്ങളിൽ വളരെ പ്രചാരമുള്ളതുമായ ഒരു ദർശന സരണിയാണ് സയുക്തിക-അനുഭവസത്താവാദം. ശാസ്ത്രത്തെയും ആധുനിക തർക്കശാസ്ത്രത്തെയും (Modern Logic) അങ്ങേയറ്റം കണക്കിലെടുത്തുകൊണ്ട് ഉണ്ടാക്കിയ ഒരു ദർശനമാണ് ഇത്. ഹ്യൂമിന്റെ ഇന്ദ്രിയാനുഭവവാദവും കോംതിന്റെയും മാക്കിന്റെയും അനുഭവസത്താവാദവും മൂർ (Moore), ബെർട്രാൻഡ് റസ്സൽ , ലുഡ്‌വിഗ് വിറ്റ്ജൻസ്റ്റൈൻ, വൈറ്റ്ഹെഡ് (Whitehead) തുടങ്ങിയവരുടെ തർക്കശാസ്ത്രപരമായ അപഗ്രഥനവും (Logical Analysis) ഒരു പ്രത്യേകരീതിയിൽ ഇതിൽ യോജിപ്പിച്ചിരിക്കുന്നതായി കാണാം. ഈ ദർശനത്തിന്റെ ഏറ്റവും കാതലായ ഭാഗം, അതിഭൌതികവാദം (Metaphysics) അർഥശൂന്യം ആണെന്നും അതുകൊണ്ട് അതിനെ തത്ത്വദർശന മണ്ഡലത്തിൽനിന്നും എന്നെന്നേക്കുമായി തുടച്ചുമാറ്റേണ്ടത് ആവശ്യമാണെന്നുമാണ്. ഭാഷയുടെയും തർക്കശാസ്ത്രത്തിന്റെയും അപഗ്രഥനത്തിൽ (Analysis of language and logic) ഈ ലക്ഷ്യം സാധിക്കുമെന്ന് സയുക്തിക-അനുഭവസത്താവാദികളെല്ലാം വിശ്വസിക്കുന്നു. ശാസ്ത്രീയനിരീക്ഷണത്തിന് അതീതമായി ഒന്നുംതന്നെ സയുക്തിക-അനുഭവസത്താവാദം അംഗീകരിക്കുന്നില്ല.



</doc>
<doc id="153935" url="https://ml.wikipedia.org/wiki?curid=153935" title="തെലങ്കാന പ്രസ്ഥാനം">
തെലങ്കാന പ്രസ്ഥാനം

തെക്കെ ഇന്ത്യയിലെ ഒരു സംസ്ഥാനമായ ആന്ധ്രാപ്രദേശ്‌ വിഭജിച്ച് തെലങ്കാന സംസ്ഥാനം രൂപീകരിക്കണമെന്നാവശ്യപ്പെട്ട് നടത്തിവരുന്ന രാഷ്ടീയനീക്കങ്ങളെയാണ് പൊതുവായി തെലങ്കാന പ്രസ്ഥാനം എന്നത് കൊണ്ട് വിവക്ഷിക്കുന്നത്. 1946-51 കാലയളവിൽ കമ്യൂണിസ്റ്റ് പാർട്ടിയുടെ നേതൃത്വത്തിൽ നടത്തിയ തെലങ്കാനാ സമരവുമായി ഇതിന് ബന്ധമില്ല. മുൻ ഹൈദരാബാദ് നാട്ടുരാജ്യത്തിലെ തെലുങ്ക് സംസാരിക്കുന്ന പ്രദേശങ്ങളെ ഉൾപ്പെടുത്തിടുള്ള പുതിയ സംസ്ഥാനമെന്ന നിർദ്ദേശമാണ് തെലങ്കാന പ്രസ്ഥാനത്തിന്റെ ഭാഗമായി മുന്നോട്ടുവയ്ക്കുന്നത്. തെലങ്കാന, റായലസീമ, തീരദേശ ആന്ധ്ര എന്നിങ്ങനെ മൂന്ന് മേഖലകളെ ഉൾക്കൊള്ളുന്ന ആന്ധ്രാ പ്രദേശ് സംസ്ഥാനത്തിലെ തെലങ്കാന മേഖലയാണിത്. 
മൗര്യസാമ്രാജ്യത്തിന്റെ ഭാഗമായിരുന്നു ആന്ധ്ര. പിന്നീട് ശാതവാഹനൻമാരും കാകതീയൻമാരും അധികാരത്തിലെത്തി. ആന്ധ്രയുടെ ചരിത്രത്തിലെ സുവർണകാലഘട്ടമെന്ന് വിശേഷിപ്പിക്കപ്പെടുന്നത് എഡി 1336ൽ സ്ഥാപിതമായ വിജയനഗരസാമ്രാജ്യത്തിന്റെ ഭരണകാലമാണ്. 1565 ലെ തളിക്കോട്ടയുദ്ധത്തോടെ വിജയനഗരസാമ്രാജ്യം ശിഥിലമായി. തുടർന്ന് കുത്തബ്ഷാഹി സുൽത്താൻമാരുടെ കീഴിലും പിന്നീട് മുഗളൻമാരുടെ ആധിപത്യത്തിലുമായിരുന്നു ഈ പ്രദേശം. 
1724ൽ നിസാമുൽമുല്ക്ക് ആസഫ്ത്ധാ ഡെക്കാണിൽ ഹൈദരാബാദ് എന്ന സ്വതന്ത്രരാജ്യം സ്ഥാപിച്ചു. ഫ്രഞ്ചുകാരെ പരാജയപ്പെടുത്താൻ ബ്രിട്ടീഷുകാരുടെ സഹായം തേടിയ നിസാമിന് പലപ്രദേശങ്ങളും അവർക്ക് കൈമാറേണ്ടി വന്നു. അപ്രകാരം ബ്രിട്ടീഷുകാരുടെ കൈക്കലാക്കിയ പ്രദേശങ്ങൾ മദ്രാസ് പ്രസിഡൻസിയുടെ ഭാഗമായും തെലുങ്ക് സംസാരിച്ചിരുന്ന ബാക്കിഭാഗങ്ങൾ നിസാമിന്റെ ഭരണത്തിൻകീഴിലുമായി. നിസാമിന്റെ കീഴിലുണ്ടായിരുന്ന പ്രദേശം തെലങ്കാന എന്നപേരിലും അറിയപ്പെട്ടുതുടങ്ങി. ഇങ്ങനെ 19-ആം നൂറ്റാണ്ടു മുതൽ രണ്ടു ഭരണത്തിൻ കീഴിലായി ഈ പ്രദേശം കഴിയവേയാണ് ഇന്ത്യ സ്വതന്ത്ര്യം നേടുന്നത്. ഹൈദരാബാദ് നാട്ടുരാജ്യം ഇന്ത്യൻയൂണിയനിൽ ചേരാൻ വിസമ്മതിച്ചെങ്കിലും ഇന്ത്യാഗവൺമെന്റിന്റെ സൈനികഇടപെടലിന്റെയും സ്വാതന്ത്ര്യസമരത്തിന്റെയും ഫലമായി 1948ൽ ഇന്ത്യൻ യൂണിയന്റെ ഭാഗമായി.
ഹൈദരാബാദ് സ്റ്റേറ്റ് കോൺഗ്രസ്സും ആര്യസമാജവും സ്വാതന്ത്ര്യത്തിനായുള്ള പോരാട്ടത്തിൽ മുൻനിരയിലുണ്ടായിരുന്നു.
ബ്രിട്ടീഷ് ഇന്ത്യയിലെ ഏറ്റവും വലിയ നാട്ടുരാജ്യമായിരുന്ന ഹൈദരാബാദിനെ രാജ്യത്തിന്റെ ഒത്ത നടുക്ക് സ്വതന്ത്രരാഷ്ട്രമായി നിലനിർത്തുവാനുള്ള നൈസാമിന്റെ ഗൂഢാലോചനക്കെതിരെയുള്ള പോരാട്ടത്തിൽ കമ്മ്യൂണിസ്റ്റുകാർ നേതൃത്വം നൽകിയ തെലുങ്കാന സമരവും മുഖ്യ പങ്കു വഹിച്ചിട്ടുണ്ട്. നൈസാമിന്റെ റസാക്കർമാർക്കും സായുധസേനയ്ക്കും അവർക്കൊപ്പം നിന്ന ജന്മിമാർക്കും മറ്റുമെതിരായി അനേകം പേരുടെ ജീവൻ ബലിയർപ്പിച്ച് നടത്തിയ ആ സമരം, ഹൈദരാബാദ് ഇന്ത്യയിൽ ചേരുന്നതിന് വഴിതെളിച്ചു. ഓപ്പറേഷൻ പോളോ എന്നറിയപ്പെടുന്ന ഇന്ത്യൻ സൈനിക നീക്കത്തിലൂടെ 1948 സെപ്റ്റംബർ 17 നാണ് ഹൈദരാബാദ് നാട്ടുരാജ്യം ഇന്ത്യൻ യുണിയന്റെ ഭാഗമായത്.
ഇന്ത്യൻ യൂണിയനിൽ ചേർക്കപ്പെട്ട ഹൈദരാബാദ് തെലുങ്ക് സംസാരിക്കുന്ന തെലങ്കാന മേഖലയിലെ ഒൻപത് ജില്ലകളെ കൂടാതെ കന്നഡ, മറാത്തി ഭാഷകൾക്ക് പ്രാമുഖ്യമുള്ള നാലുവീതം ജില്ലകളും ചേർന്ന സംസ്ഥാനമായി നിലകൊണ്ടു. 1978 ൽ തെലങ്കാനയിലെ ഹൈദരാബാദ് ജില്ല വിഭജിച്ച് രംഗറെഡ്ഢി ജില്ലയ്ക്ക് രൂപം നൽകിയതോടെ തെലങ്കാന മേഖലയിൽ ആകെ പത്ത് ജില്ലകളായി. 1950 ജനുവരി 26 ന് കേന്ദ്രസർക്കാർ എം.കെ.വെള്ളോടിയെന്ന ഉദ്യോഗസ്ഥനെ ഹൈദരാബാദ് മുഖ്യമന്ത്രിയായി നിയമിച്ചു. മദ്രാസ്, ബോംബെ സംസ്ഥാനങ്ങളിൽ നിന്നുള്ള ഉദ്യോഗസ്ഥരെ ഉപയോഗിച്ചാണ് അദ്ദേഹം ഭരണം നടത്തിയത്. 1952 ൽ രാജ്യത്ത് നടന്ന ആദ്യ പൊതു തിരഞ്ഞെടുപ്പിന്റെ ഭാഗമായി ഹൈദരാബാദ് സംസ്ഥാനത്തെ മുഖ്യമന്ത്രിയായി ഡോ.ബി.രാമകൃഷ്ണറാവു തിരഞ്ഞെടുക്കപ്പെട്ടു. 
1952 ൽ തെലുങ്ക് സംസാരിക്കുന്ന ജനങ്ങൾ 22 ജില്ലകളിലായാണ് വസിച്ചിരുന്നത്. ഹൈദരാബാദ് സംസ്ഥാനത്തെ 9 ജില്ലകൾക്കു പുറമെ മദ്രാസ് പ്രസിഡൻസിയുടെ ഭാഗമായ ആന്ധ്ര മേഖലയിലെ 12 ഉം ഫ്രഞ്ച് അധീനതയിലായിരുന്ന യാനത്തിലെ ഒന്നും ജില്ലകളായിരുന്ന അവ. രാമകൃഷ്ണറാവുവിന്റെ ഭരണകാലത്ത് 1919 മുതൽ ഹൈദരാബാദ് നാട്ടുരാജ്യത്ത് പ്രാബല്യത്തിലുണ്ടായിരുന്ന മുൽക്കി നിയമം സംസ്ഥാനത്ത് നടപ്പാക്കണമെന്നും മദ്രാസ് സംസ്ഥാനത്തുനിന്നുള്ള ഉദ്യോഗസ്ഥരെ തിരിച്ചയക്കണമെന്നും ആവശ്യപ്പെട്ട് വിദ്യാർത്ഥികൾ അക്രമാസക്തമായ പ്രക്ഷോഭമാരംഭിച്ചു. ഹൈദരാബാദ് നാട്ടുരാജ്യത്ത് ജനിച്ചവരോ പതിനഞ്ച് വർഷമായി അവിടെ താമസിക്കുന്നവരോ ആയ ജനങ്ങളെ തദ്ദേശീയർ എന്ന അർത്ഥത്തിൽ മുൽക്കികളായി കണക്കാക്കുകയും അവർക്കായി ജോലി നിജപ്പെടുത്തുന്ന നിയമമാണ് മുൽക്കി നിയമം എന്നറിയപ്പെടുന്നത്. ജോലിക്കാരായി തീരദേശ ആന്ധ്രയിൽനിന്നുള്ളവർ ധാരാളമായി നിയമിതരായതായിരുന്നു ഈ പ്രക്ഷോഭത്തിന് കാരണമായത്. ഈ പ്രക്ഷോഭത്തന്റെ ഫലമായി പോലീസ് വെടിവെയ്പിൽ ഏഴു വിദ്യാർത്ഥികൾ കൊല്ലപ്പെട്ടു.
സ്വതന്ത്ര ഇന്ത്യയിൽ ഭാഷാടിസ്ഥാനത്തിലുള്ള സംസ്ഥാന പുന:സംഘടനയെന്ന ആവശ്യം വ്യാപകമായി ഉയരാൻ തുടങ്ങിയതോടെ ആന്ധ്രാമഹാസഭയുടെ നേതൃത്വത്തിൽ തെലുങ്ക് സംസാരിക്കുന്ന ജനങ്ങളുള്ള പ്രദേശങ്ങളെ ഉൾപ്പെടുത്തി മദ്രാസ് ആസ്ഥാനമാക്കി ആന്ധ്രാ സംസ്ഥാനം രൂപീകരിക്കണമെന്നാവശ്യപ്പെട്ട് ശക്തമായ പ്രക്ഷോഭം ആരംഭിച്ചു. 1952 ഒക്ടോബർ 19ന് മദ്രാസിൽ പോറ്റി ശ്രീരാമുലു മരണംവരെ നിരാഹാരസമരവുമാരംഭിച്ചു. 58 ദിവസം പിന്നിട്ട് 1952 ഡിസംബർ 16ന് അദ്ദേഹത്തിന്റെ രക്തസാക്ഷിത്വത്തിലാണ് നിരാഹാരസമരം അവസാനിച്ചത്. ഇതിനെത്തുന്ന് 1953 ഒക്ടോബർ 1 ന് കർണ്ണൂൽ ആസ്ഥാനമായി ആന്ധ്രസംസ്ഥാനം രൂപംകൊണ്ടു. ഭാഷാടിസ്ഥാനത്തിൽ രൂപംകൊണ്ട ആദ്യസംസ്ഥാനമെന്ന ബഹുമതിയും ഇതോടെ ആന്ധ്രയ്ക്ക് ഇതോടെ കൈവന്നു. 
1953 ഡിസംബറിൽ ഭാഷാടിസ്ഥാനമാക്കിയുള്ള സംസ്ഥാന പുന:സംഘടനയ്ക്കായി കേന്ദ്ര സർക്കാർ സംസ്ഥാന പുന:സംഘടനാ കമ്മീഷനെ നിയമിക്കുകയുണ്ടായി. കമ്മീഷനു മുൻപാകെ ആന്ധ്രാ സംസ്ഥാനത്തുള്ളവർ ഹൈദരാബാദ് സംസ്ഥാനത്തിലെ തെലുങ്ക് ഭൂരിപക്ഷപ്രദേശങ്ങളെ ഉൾപ്പെടുത്തിക്കൊണ്ടുള്ള സംസ്ഥാന പുന:സംഘടനയ്ക്കായി വാദിച്ചപ്പോൾ തെലങ്കാന മേഖലയിൽ നിന്നുള്ള ജനഹിതം ഇതിനെതിരായിരുന്നു.

1956ലെ ഭാഷാടിസ്ഥാനമാക്കിയുള്ള സംസ്ഥാന പുനസംഘടനയെത്തുടർന്ന് തെലുങ്കാന പ്രദേശങ്ങളും കൂട്ടിച്ചർത്ത് 1956 നവംബർ 1 ന് തെലങ്കാന, റായലസീമ, തീരദേശ ആന്ധ്ര എന്നിങ്ങനെ മൂന്ന് മേഖലകളുൾപ്പെട്ട ഇന്നത്തെ ആന്ധ്രാപ്രദേശ് സംസ്ഥാനം നിലവിൽ വന്നു. പ്രകൃതിവിഭവങ്ങളാൽ സമ്പന്നമായിട്ടുകൂടി തീർത്തും അവികസിതമായിരുന്ന തെലുങ്കാനയെ പ്രത്യേക സംസ്ഥാനമാക്കണമെന്ന ആവശ്യം സംസ്ഥാന പുന:സംഘടനാസമിതി അംഗീകരിച്ചെങ്കിലും കേന്ദ്രസർക്കാർ തള്ളിക്കളയുകയാണുണ്ടായത്. എന്നാൽ തൊഴിൽ, വിദ്യാഭ്യാസം എന്നിങ്ങനെയുള്ള മേഖലകളിൽ തെലങ്കാന മേഖലയിലെ ജനങ്ങളുടെ അവകാശങ്ങൾ സംരക്ഷിക്കുന്നതിന്റെ ഭാഗമായി 1956 ഫെബ്രുവരിയിൽ ജന്റിൽ മെൻസ് എഗ്രിമെന്റ് എന്ന പേരിലുള്ള ഒരു കരാർ അംഗീകരിക്കുകയുണ്ടായി. തെലങ്കാന റീജിയണൽ കൌൺസിൽ എന്ന സ്വയംഭരണ സംവിധാനവും ഈ കരാറിൽ ഉൾപ്പെട്ടിരുന്നു. നൈസാമിന്റെ കാലം മുതലുള്ള മുൽക്കി നിയമവും ഇതിന്റെ ഭാഗമായിരുന്നു. ഹൈദരാബാദ് പ്രദേശത്ത് ജനിക്കുകയോ 15 വർഷമെങ്കിലും സ്ഥിരമായി താമസിക്കുകയോ ചെയ്യുന്നവരെ തദ്ദേശീയർ എന്ന അർത്ഥത്തിൽ മുൽക്കികളായി കണക്കാക്കുകയും തെലങ്കാന മേഖലയിലെ ജോലിക്ക് അവർക്ക് മുൻഗണന ഏർപ്പെടുത്തുന്നതുമാണ് മുൽക്കി നിയമം. 

തെലങ്കാന റീജിയണൽ കൗൺസിൽ രൂപീകരിച്ചെങ്കിലും അധികാരമോ ഫണ്ടോ ലഭിക്കാതെ സമിതിക്ക് പ്രവർത്തിക്കാൻ കഴിയാതെ വന്നു. 1960 കളുടെ മധ്യത്തോടെ വ്യാപകമായ ജനങ്ങളുടെ അസംതൃപ്തി ജയ് തെലങ്കാന എന്ന പ്രസ്ഥാനത്തി്‌ന്റെ രൂപീകരണത്തിന് ഇടയാക്കി. കരാറിലെ വ്യവസ്ഥകൾ നടപ്പാക്കണമെന്നാവശ്യപ്പെട്ട് 1969 നടത്തിയ പ്രക്ഷോഭം വിദ്യാർത്ഥികളുൾപ്പടെയുള്ള മുന്നൂറിലേറെപ്പേരുടെ മരണത്തിലാണ് കലാശിച്ചത്. ഈ ഘട്ടത്തിൽ രൂപീകൃതമായ തെലങ്കാന പ്രജാ സമിതി ഡോ. ചെന്നറെഡ്ഢി യുടെ നേതൃത്വത്തിൽ 1971 ലെ തിരഞ്ഞെടുപ്പിൽ മത്സരിച്ച് തെലങ്കാനയിലെ 14 ലോക്‌സഭാ സീറ്റുകളിൽ 11ലും വിജയിച്ചു. എന്നാൽ ജയിച്ച എം പി മാർ ഇന്ദിരാഗാന്ധിയുടെ നേതൃത്വത്തിലുള്ള കോൺഗ്രസ്സിൽ ചേർന്നത് തെലങ്കാന പ്രജാ സമിതി തന്നെ ഇല്ലാതാകുന്നതിനാണ് ഇടയാക്കിയത്. ഇതേത്തുടർന്ന് നടന്ന പ്രക്ഷോഭത്തിൽ 1971 സെപ്റ്റംബറിൽ വിദ്യാർത്ഥികളടക്കമുള്ള ഒട്ടേറെ പേർ കൊല്ലപ്പെട്ടു. 
1972ൽ സുപ്രീം കോടതി മുൽക്കി നിയമം ശരിവച്ചതോടെ റായലസീമയിലും തീരദേശആന്ധ്രയിലും ജയ് ആന്ധ്ര പ്രസ്ഥാനം ആരംഭിച്ചു. പ്രശ്നപരിഹാരത്തിനായി പ്രധാനമന്ത്രി ഇന്ദിരാഗാന്ധി മുൻ കൈ എടുത്ത് ഒരു ആറിന പാക്കേജ് തെലങ്കാനക്കായി പ്രഖ്യാപിച്ചു. 1956 ലെ കരാറിൽ ഉൾപ്പെട്ടിരുന്ന തെലങ്കാന മേഖലാ സമിതിയും മുൽക്കി നിയമവും ഈ പാക്കേജിന്റെ ഭാഗമായി ഇല്ലാതായി.

പിന്നീട് ഏറെക്കാലം തെലങ്കാന ശാന്തമായിരുന്നു. മുഖ്യമന്ത്രിയായിരുന്ന രാമറാവുവിന്റെ കാലത്ത് തെലങ്ക് ഐക്യം കൂടുതൽ ശക്തമായി. 2000ത്തിൽ വൈ‌.എസ്. രാജശേഖര റെഡ്ഡി മുഖ്യമന്ത്രി ആയിരിക്കെ 41 കോൺഗ്രസ് എം. എൽ. എമാർ തെലങ്കാന സംസ്ഥാനം രൂപീകരിക്കണമെന്നാവശ്യപ്പെട്ട് കോൺഗ്രസ് നേതൃത്വത്തിന് നിവേദനം നൽകി. ഇതേസമയം കെ.ചന്ദ്രശേഖർ റാവു തെലങ്കാന രാഷ്ട്ര സമിതിക്കും രൂപം നൽകുകയുണ്ടായി. 2009 നവംബർ 29 ന് ചന്ദ്രശേഖർ റാവു ആരംഭിച്ച നിരാഹാരത്തെത്തുടർന്ന് തെലങ്കാന പ്രക്ഷോഭം വീണ്ടും ശക്തമായി. നിരാഹാരസമരം 11 ദിവസം പിന്നിട്ടതോടെ തെലങ്കാന സംസ്ഥാനം രൂപീകരിക്കാമെന്ന് കേന്ദ്ര സർക്കാർ പ്രഖ്യാപിച്ചു. ഇതിനെത്തുടർന്ന് അക്രമാസക്തമായ പ്രക്ഷോഭം തെലങ്കാന – ആന്ധ്ര മേഖലകളിൽ കൊടുമ്പിരികൊണ്ടു. ഇതിനെത്തുടർന്ന് ജസ്റ്രിസ് ശ്രീകൃഷ്ണ കമ്മീഷന് കേന്ദ്രസ്ർക്കാർ രൂപം നൽകി.


</doc>
<doc id="153939" url="https://ml.wikipedia.org/wiki?curid=153939" title="വെബ്‌കാസ്റ്റ്">
വെബ്‌കാസ്റ്റ്

ഇന്റർനെറ്റിലൂടെ വീഡിയോ ഓഡിയോ എന്നിവ സപ്രേഷണം ചെയ്യുന്ന ഒരു രീതിയാണ് വെബ്‌കാസ്റ്റ് (Webcast). ഇവയെ പ്രധാനമായും ഓൺ ഡിമാന്റ് വീഡിയോ ലൈവ് വീഡിയോ എന്നിങ്ങനെ രണ്ടായി തരം തിരിക്കുന്നു.

എതെങ്കിലും ഒരു സെർവെറിൽ അപ് ലോഡ് ചെയ്യപ്പെട്ടിട്ടുള്ള വീഡിയൊയോ ഓഡിയൊയോ ഒരു വെബ് പേജിൽ ക്രമീകരിച്ചിട്ടുള്ള ഫ്ലാഷ് പ്ലയറിലേക്കു സ്ട്രീമിങ്ങ് എന്ന സാങ്കേതികവിദ്യയിലൂടെ പ്ലേ ചെയ്യുന്ന രീതിയാണ് ഓൺ ഡിമാന്റ്. യൂടൂബ് പൊലുള്ള വീഡീയോ സേവനങ്ങൾ ഇതിനു ഉദാഹരണമാണ്

ഒട്ടേറെ സവിഷേഷതകൾ ഉള്ള ഒരു നൂതന സാങ്കേതിക വിദ്യയാണ് ഓൺലൈൻ ലൈവ് വീഡിയോ സ്ടീമിങ് അഥവാ ലൈവ് വെബ് കാസ്റ്റിങ്ങ്. ഇന്റർനെറ്റിലൂടെ പരിപാടികളെ തത്സമയം ലോകത്തിന്റെ ഏതുകോണിലുള്ള പ്രേഷകർക്കു മുന്നിലും എത്തിക്കാൻ കഴിയും എന്നതാണു ഇതിന്റെ മേന്മ. വീഡിയോ ക്യാമറകളിലൂടെ പകർത്തുന്ന ദൃശ്യങ്ങൾ സ്ടീമിങ് സെർവറുകളിലൂടെ കടത്തിവിട്ടുകൊണ്ട് സൈറ്റുകളിൽ ക്രമീകരിച്ചിട്ടുള്ള പ്ലെയറുകളിൽ എത്തിക്കുന്നതാണു ഈ സാങ്കേതികവിദ്യ.



</doc>
<doc id="153947" url="https://ml.wikipedia.org/wiki?curid=153947" title="കോഴിക്കാൽ (പലഹാരം)">
കോഴിക്കാൽ (പലഹാരം)

മലബാറിൽ പ്രത്യേകിച്ചും കണ്ണൂർ ജില്ലയിലെ തലശ്ശേരിയിലും സമീപപ്രദേശങ്ങളിലും ലഭിക്കുന്ന ഒരു പലഹാരമാണ് കോഴിക്കാൽ. മരച്ചീനി നീളത്തിൽ കീറി മൈദയിൽ മുക്കി എണ്ണയിൽ വറുത്തെടുത്താണ് ഇത് ഉണ്ടാക്കുന്നത്.

മരച്ചീനി കോഴിയുടെ കാലു പോലെ നീളത്തിൽ അരിഞ്ഞ് അതിൽ മൈദമാവ് അല്ലെങ്കിൽ കടലപ്പൊടി, വെളുത്തുള്ളി, ഇഞ്ചി, മഞ്ഞപ്പൊടി, ഗരം മസാലപ്പൊടി, പച്ചമുളക്,കറിവേപ്പില, ഉപ്പ് എന്നിവ ചേർത്ത മാവിൽ ഇടുക. നന്നായി യോജിപ്പിച്ച ശേഷം തിളച്ച വെളിച്ചെണ്ണയിലേക്ക് ഇടുക. നന്നായി പൊരിയുന്നതു വരെ എണ്ണയിൽ വേവിച്ചെടുക്കുക. 



</doc>
<doc id="153953" url="https://ml.wikipedia.org/wiki?curid=153953" title="കേരള മോട്ടോർ വാഹന വകുപ്പ്">
കേരള മോട്ടോർ വാഹന വകുപ്പ്

കേരളാ സർക്കാരിന്റെ വകുപ്പുകളിലൊന്നായ ഗതാഗത വകുപ്പിന്റെ ഒരു വിഭാഗമാണ് കേരള മോട്ടോർ വാഹന വകുപ്പ്. വാഹനത്തിന്റെ പെർമിറ്റ്, വാഹന രജിസ്ട്രേഷൻ, ഡ്രൈവിങ് ലൈസൻസ്, നികുതി തുടങ്ങി വാഹനസംബന്ധമായ എല്ലാ നിയമ നടപടികളും നിർവഹിക്കുന്നത് ഈ വകുപ്പാണ്. കേന്ദ്ര മോട്ടോർ വാഹനവകുപ്പ് നിയമങ്ങളും സംസ്ഥാനത്ത് നടപ്പിലാക്കുന്നത് ഈ വകുപ്പാണ്.


കേരളത്തിലെ വിവിധ ജില്ലകളിലെ വാഹന രെജിസ്ട്രേഷൻ തിരിച്ചറിയൽ കോഡ് നമ്പറുകൾ ഇപ്രകാരമാണ് 




</doc>
<doc id="153954" url="https://ml.wikipedia.org/wiki?curid=153954" title="അനുഭൂതിമനഃശാസ്ത്രം">
അനുഭൂതിമനഃശാസ്ത്രം

അനുഭൂതികളെ വിശകലനം ചെയ്യുകയും വിശദീകരിക്കാൻ ശ്രമിക്കുകയും ചെയ്യുന്ന മനഃശാസ്ത്രശാഖയാണ് അനുഭൂതിമനഃശാസ്ത്രം.

അനുഭൂതി (feeling) എന്ന വാക്ക് രണ്ട് അർഥത്തിലാണ് മനഃശാസ്ത്രഗ്രന്ഥങ്ങളിൽ ഉപയോഗിച്ചുകാണുന്നത്. 


അനുഭൂതിയെ വികാരങ്ങളുമായി ബന്ധപ്പെടുത്തി വ്യാഖ്യാനിച്ചിട്ടുള്ളവരിൽ പ്രമുഖൻ വിൽഹം വുണ്ട് ആണ്. ഓരോ അനുഭൂതിയേയും സുഖകരമോ അസുഖകരമോ, പ്രക്ഷുബ്ധമോ ശാന്തമോ, മുറുക്കം കൂടിയതോ അയഞ്ഞതോ എന്നിങ്ങനെ മൂന്നു തരത്തിൽ വിവരിക്കാൻ കഴിയുമെന്ന് വുണ്ട് പ്രസ്താവിച്ചു. ഓരോ രീതിയിലും തന്നെ മാത്രാവ്യത്യാസം (quantitative difference) കൂടി സൂചിപ്പിക്കാമെന്നാണ് അദ്ദേഹത്തിന്റെ അഭിപ്രായം (ഉദാ. ഏറ്റവും അസുഖകരം, അസുഖകരം, സുഖകരം, ഏറ്റവും സുഖകരം എന്നിങ്ങനെ). "അനുഭൂതിയെ സംബന്ധിച്ച വുണ്ടിന്റെ ത്രിമാനപദ്ധതി" (Wundt's Three Dimensional Theory of Feeling) എന്ന പേരിലാണ് ഈ സിദ്ധാന്തം അറിയപ്പെടുന്നത്.

അനുഭൂതിക്ക് സുഖകരം-അസുഖകരം എന്ന ഒരൊറ്റ മാനം (dimension) മാത്രമേയുള്ളുവെന്ന് വുണ്ടിന്റെ ശിഷ്യരിൽ പ്രമുഖനായിരുന്ന ടിച്ച്നർ വാദിക്കുകയുണ്ടായി. അനുഭൂതിയുടെ ഈയൊരു വശം മാത്രമേ ആധുനിക മനഃശാസ്ത്രത്തിലും പഠനവിഷയമാക്കപ്പെടുന്നുള്ളു. മാത്രമല്ല ഉത്തേജകങ്ങളെ സുഖകരം-അസുഖകരം എന്നു വകതിരിക്കുന്ന പ്രക്രിയയെ വികാരപരമായ വിലയിരുത്തൽ എന്നോ മുൻഗണന നൽകൽ എന്നോ പറയാനാണ് ആധുനിക മനഃശാസ്ത്രജ്ഞന്മാർ ഇഷ്ടപ്പെടുന്നത്.

മാത്രാവ്യത്യാസം കണക്കാക്കി അനുഭൂതിയെ അളക്കാൻ മൂന്നു മാർഗങ്ങളുണ്ട്. 

അനുഭൂതിയെ അടിസ്ഥാനമാക്കി ഉത്തേജകങ്ങളുടെ (വസ്തുക്കൾ) സ്ഥാനം നിർണയിക്കുകയാണ്. ഉദാഹരണമായി വെളിച്ചെണ്ണ, എള്ളെണ്ണ, പെട്രോള്, മരോട്ടിയെണ്ണ, ഡീസലോയിൽ], ആവണക്കെണ്ണ എന്നിവ നിരത്തിവയ്ക്കുക; ഒരാളോട് ഇവയെ ഗന്ധത്തിന്റെ അടിസ്ഥാനത്തിൽ ഏറ്റവും സുഖകരം, അതിൽ കുറച്ചു സുഖകരം, അതിലും കുറച്ചു സുഖകരം, അതിലും കുറച്ച്... എന്നിങ്ങനെ ക്രമീകരിച്ച് വയ്ക്കാൻ പറയുക.

ഉത്തേജകങ്ങളെ ഏറ്റവും സുഖകരം, സുഖകരം, സുഖകരമല്ല, അസുഖകരമല്ല, അസുഖകരം, ഏറ്റവും അസുഖകരം എന്നീപ്രകാരം തരംതിരിക്കുകയെന്നതാണ്. ഒരേസമയം ഈ രണ്ടു വസ്തുക്കളെ കാണിച്ച് അതിൽ ഏതാണ് ഇഷ്ടപ്പെടുന്നതെന്ന് ചോദിക്കുകയാണ് 

ഈ രീതിയിൽ ഉത്തേജകങ്ങളെ എല്ലാത്തരത്തിലുമുള്ള ജോടികളാക്കി, ഓരോ തവണയും ഇഷ്ടപ്പെടുന്നത് ഏതെന്ന് കുറിച്ചുവയ്ക്കണം. അവസാനം ഓരോ വസ്തുവും എത്ര തവണ ഇഷ്ടപ്പെട്ടു എന്നു കണക്കാക്കി അതതിന്റെ വികാരപരമായ മൂല്യം (affective value) നിർണയിക്കാം.

രസനേന്ദ്രിയാനുഭൂതികളെ മിക്കവരും ഇഷ്ടപ്പെടുന്നത് മധുരം, പുളി, ഉപ്പ്, കയ്പ് എന്നീ ക്രമത്തിലാണ്. ഈ വസ്തുക്കളുടെ ഗാഢത (concentration) വ്യത്യാസപ്പെടുന്നതനുസരിച്ച് രുചിയിലും വ്യത്യാസം അനുഭവപ്പെടും. മധുരം അനുഭവപ്പെടണമെങ്കിൽ 5 ശ.മാ. ഗാഢത വേണം. ലവണം 1 ശതമാനത്തിലും പുളി 0 ശതമാനത്തിലും ഇഷ്ടപ്പെടുന്നു. സ്ത്രീകളിൽ 71 ശതമാനം പേരും നിറങ്ങളിഷ്ടപ്പെടുമ്പോൾ പുരുഷന്മാരിൽ 26 ശതമാനം മാത്രമേ നിറങ്ങളിൽ താത്പര്യം പ്രകടിപ്പിക്കുന്നുള്ളു. തരംഗദൈർഘ്യം (wave length) കുറഞ്ഞ നിറങ്ങളാണ് മിക്കവരും കൂടുതൽ ഇഷ്ടപ്പെടുന്നത്. ഉദാ. നീല (400 m/u), പച്ച (500 m/u), ചുവപ്പ് (650 m/u) എന്നീ നിറങ്ങൾ ഇതേക്രമത്തിലാണ് ഭൂരിപക്ഷം ആളുകളും ഇഷ്ടപ്പെടുന്നതെന്ന് നിറങ്ങളെ സംബന്ധിച്ച പരീക്ഷണങ്ങളിൽനിന്നു തെളിഞ്ഞിട്ടുണ്ട്.

ഉത്തേജകങ്ങളുടെ ആവർത്തനം അനുഭൂതിയെ അനുകൂലമായും പ്രതികൂലമായും ബാധിക്കും. ആവർത്തനംകൊണ്ട് മധുരാസക്തി വർധിക്കുന്നതായും കയ്പിനോടുള്ള എതിർപ്പ് കുറയുന്നതായും കണ്ടിട്ടുണ്ട്. അതുപോലെ ലളിതസംഗീതത്തിന്റെ വികാരാത്മകത ആവർത്തനംകൊണ്ട് കുറയുന്നതായും ക്ലാസിക്കൽ സംഗീതത്തിന്റേതു കൂടുന്നതായും പരീക്ഷണങ്ങളിൽനിന്ന് തെളിഞ്ഞിട്ടുണ്ട്.

ഉത്തേജകങ്ങളുമായുള്ള പരിചയവും അനുഭൂതിയെ ബാധിക്കുന്നു. പരിചയത്തിലൂടെ ആഭിമുഖ്യം വർധിക്കുകയും അതിപരിചയത്തിലൂടെ വെറുപ്പുണ്ടാവുകയും ചെയ്യുന്നു. മിതമായ പരിചയം ഏറ്റവും കൂടുതൽ ആകാംക്ഷയുണർത്തും. പരിചിത വസ്തുക്കൾ സുഖാനുഭൂതിയുണർത്തുന്നത് അവയിൽനിന്ന് അപകടം ഉണ്ടാകാനിടയില്ലെന്ന അറിവുകൊണ്ടാണെന്ന് ടിച്ച്നർ കരുതുന്നു.

ശക്തികുറഞ്ഞ ഉത്തേജകങ്ങൾ ഉദാസീനവും (neutral) മിതമായവ സുഖദായകവും അമിതമായവ അസുഖകരവുമാണെന്ന് രുചിയെ സംബന്ധിച്ച ഒരു പഠനത്തിൽ കാണുന്നു. എന്നാൽ മധുരം ഇതിന് ഒരപവാദമാണ്. മധുരം എത്ര കൂടിയാലും സുഖകരംതന്നെ.

മറ്റുള്ളവർക്കുണ്ടാകുന്ന അനുഭൂതിയിൽ നാം പലപ്പോഴും പങ്കുകൊള്ളാറുണ്ട്. മന്ദത ബാധിച്ചവൻപോലും ഉല്ലാസവാനായ സ്നേഹിതന്റെ സാമീപ്യത്തിൽ ഉത്സാഹഭരിതനായിത്തീരുന്നു. വിഷാദമൂകനാണ് കൂട്ടുകാരനെങ്കിൽ നാമും ആ മാനസികാവസ്ഥയിലേക്ക് വീഴും. ഇങ്ങനെ മറ്റൊരാളുടെ അനുഭൂതി തന്നിലും ഉളവാകുന്നതിനെയാണ് സഹാനുഭൂതി (sympathy) എന്നു പറയുന്നത്. സഹാനുഭൂതി അനുകരണമാണോ ജന്മസിദ്ധമാണോ എന്ന കാര്യം ഇതുവരെ തീർച്ചയായിട്ടില്ല. വെറും അനുകരണത്തിൽ കൂടുതലെന്തോ സഹാനുഭൂതിയിലുണ്ടെന്നു വുഡ്വർത്ത് കരുതുന്നു. ഇതുപോലെ മറ്റൊരനുഭൂതിയാണ് സമാനുഭൂതി (empathy). ഇവിടെ തത്കാലത്തേക്കു നാം മറ്റൊരാളായിത്തീരുകയാണ്. ഫുട്ബോൾകളി കണ്ടുകൊണ്ടിരിക്കെ ചിലർ കളിക്കാരനൊടൊപ്പം കാലുയർത്തി വീശുന്നതു കാണാം. ഈ സമാനുഭൂതി അനുകരണമല്ല. കാരണം മറ്റേയാൾ എന്തു ചെയ്യുന്നുവെന്നറിയുന്നതിനു മുമ്പാണിതു നടക്കുന്നത്. കലയിൽകൂടിയും പ്രകൃതിദൃശ്യങ്ങളിൽ കൂടിയും ആനന്ദം ലഭിക്കുന്നതിനെ സൌന്ദര്യാനുഭൂതി (aesthetic experience) എന്നു പറയുന്നു.

ശീതം, താപം, മർദം, വേദന എന്നീ അനുഭൂതികൾക്ക് പ്രത്യേകം പ്രത്യേകം നാഡികൾ ത്വക്കിലുണ്ടെന്നായിരുന്നു പഴയ സിദ്ധാന്തം. 1895-ൽ ഫോൺഫ്രേ എന്ന ശാസ്ത്രജ്ഞനാണ് ഈ സിദ്ധാന്തം അവതരിപ്പിച്ചത്. എന്നാൽ 1960-വരെ ഈ രംഗത്തു നടന്നിട്ടുള്ള പരീക്ഷണങ്ങളെ അവലോകനം ചെയ്തശേഷം നാഫ് ചെന്നെത്തിയത് ഇതിനെതിരായ നിഗമനത്തിലാണ്. മർദം, ചൂട്, തണുപ്പ് എന്നീ ചർമസംവേദനങ്ങൾക്ക് ഓരോന്നിനും പ്രത്യേകം നാഡീതന്തുക്കൾ ഉണ്ടെന്നതിന് തെളിവുകൾ ഇല്ല. പകരമുള്ള നാഫിന്റെ ഗണപരമായ സിദ്ധാന്തപ്രകാരം ചർമത്തിലെ നാഡീതന്തുക്കൾക്കെല്ലാം ഒരേ ധർമമാണുള്ളത്; അവ വന്നുനില്ക്കുന്ന ശരീരകലകൾ (tissues) വ്യത്യസ്തമാണെന്നുമാത്രം. ഒരേ ധർമമുള്ള നാഡീതന്തുക്കളായതുകൊണ്ട് അവയ്ക്കു പൊതുവായി ഒരൊറ്റ ഉത്തേജകമേയുള്ളു. അത് അവയെ പൊതിഞ്ഞിരിക്കുന്ന കലകളിലുണ്ടാകുന്ന ചലനം ആകുന്നു. ചില കലകൾ ചൂടുതട്ടുമ്പോൾ വികസിക്കയും തണുക്കുമ്പോൾ ചുരുങ്ങുകയും ചെയ്യും. ഈ ചലനം ശീതതാപബോധത്തിന് കാരണമായി ഭവിക്കുന്നു. അതുപോലെ മർദം ഏല്ക്കുമ്പോഴും ഈ കലകളുടെ ചലനത്തിന് വ്യത്യാസമുണ്ടാകുന്നു. മർദവും ചൂടും ഭിന്നമായി തോന്നുന്നത് നാഡീതന്തുക്കൾ കേന്ദ്രസിരാവ്യൂഹത്തിൽ എവിടെ ബന്ധിച്ചിരിക്കുന്നു എന്നതിനെ ആശ്രയിച്ചാണ്. കലകളുടെ ചലനരീതിയിലുള്ള വ്യത്യാസംകൊണ്ടാണ് മിനുസവും പരുപരുപ്പും വേർതിരിച്ചറിയുന്നത്, അല്ലാതെ പ്രത്യേകം നാഡീതന്തുക്കൾ ഉള്ളതുകൊണ്ടല്ല. ഇതാണ് നാഫിന്റെ അനുഭൂതിയെക്കുറിച്ചുള്ള മാനസിദ്ധാന്തത്തിന്റെ ചുരുക്കം.

കള്ള്, കറുപ്പ്, കഞ്ചാവ്, മരിജുവാന മുതലായ ലഹരി പദാർഥങ്ങളും മെസ്കാലിൻ, എൽ.എസ്.ഡി., ഡി.എം.റ്റി. മുതലായ രാസപദാർഥങ്ങളും അനുഭൂതിയെ വികസ്വരമാക്കുന്നതായി തെളിയിക്കപ്പെട്ടിട്ടുണ്ട്.



</doc>
<doc id="153966" url="https://ml.wikipedia.org/wiki?curid=153966" title="അജ്‌മാൻ">
അജ്‌മാൻ

യു.എ.ഇ. യിലെ (ഐക്യ അറബ് എമിറേറ്റ്സ്) ഏഴ് എമിറേറ്റുകളിൽ ഏറ്റവും ചെറിയ എമിറേറ്റ്സ് ആണ്‌ അജ്മാൻ

ഒരു ഭാഗം പേർഷ്യൻ ഗൾഫ് സമുദ്ര തീരവും മറ്റു ഭാഗങ്ങൾ ഷാർജ, ഉം അൽ കുവൈൻ എന്നീ പ്രവിശ്യകളും അജ്മാന്റെ അതിർത്തി പങ്കിടുന്നു.
260 ചതുരശ്ര കിലോമീറ്റർ (100 sq mi) വിസ്തൃതിയുള്ള അജ്മാൻ പ്രവിശ്യ, യു.എ.ഇ എന്ന രാജ്യത്തിന്റെ മൊത്തവിസ്തൃതിയുടെ 0 . 33 ശതമാനം മാത്രമേയുള്ളൂ. ഈ എമിറേറ്റിന്റെ വടക്ക്,തെക്ക്,കിഴക്ക് അതിർഥികളുമായി ഷാർജയുടെ അതിർത്ഥിയും പങ്കിടുന്നു.240,000 ആണ് ഇവിടത്തെ ജനസംഖ്യ.

ചതുപ്പുനിലങ്ങളും, സമുദ്രതീരവും, വ്യവസായിക മേഖലകളും മരുപ്രദേശവും നിറഞ്ഞ ഭൂപ്രകൃതിയാണ്‌ അജ്മാൻ പ്രവിശ്യയ്ക്കുള്ളത്.

കിലോമീറ്ററുകളോളം നീളമുള്ള പേർഷ്യൻ ഗൾഫ് കടൽത്തീരം, അജ്മാൻ എമിറേറ്റിന്‌ മനോഹരമായ സമുദ്രതീര ദൃശ്യങ്ങൾ പകർന്നുനൽകുന്നു. അജ്മാൻ ബീച്ച് ഷാർജ, അജ്മാൻ ഭാഗത്തുള്ള സഞ്ചാരികളുടെ ഇഷ്ടകേന്ദ്രമാണ്‌.

ദുബായ് എമിറേറ്റ്സിൽ നിന്നും 25 കിലോമീറ്ററോളം റോഡ് മാർഗ്ഗം ഷാർജ വഴി അജ്മാനിലേയ്ക്ക് എത്തിച്ചേരാം.
ഷാർജയും അജ്മാനുമായി അതിർത്തി പങ്കിടുന്നതിനാൽ നിരവധി ടാക്സികളും ഇന്റർ സിറ്റി ബസ് സർവ്വീസുകളും അജ്മാൻ - ഷാർജ ബോർഡർ വരെ സർവ്വീസ് നടത്തുന്നു
അജ്മാൻ ഷാർജ അതിർത്തിയിൽ നിന്നും അജ്മാനിലെ പ്രധാന സിറ്റിയായ അജ്മാൻ സിറ്റിയിലേയ്ക്ക് ഒരു കിലോമീറ്റർ ദൂരം മാത്രമേയുള്ളൂ.

ദുബായ് റോഡ് ആൻഡ് ട്രാൻസ്പോർട്ട് അതോറിറ്റി (RTA)യുടെ ഇന്റർ എമിറേറ്റ്സ് ബസ്സുകൾ അജ്മാനിലേയ്ക്ക് സർവ്വീസ് നടത്തുന്നു. ദുബായ് കരാമ, ബർദുബായ്, സത്‌വ, ദുബായ് യൂണിയൻ മെട്രോ സ്റ്റേഷൻ തുടങ്ങിയ ബസ് സ്റ്റേഷനുകളിൽ നിന്ന് ഇവിടേയ്ക്ക് ബസ് സൗകര്യം ലഭ്യമാണ്‌. കൂടാതെ ഷാർജ ഇന്റർ എമിറേറ്റ്സ് ബസുകളും നിരവധി ടാക്സികളും അജ്മാനിലേയ്ക്കും തിരിച്ച് യു.എ.യി.ലെ മറ്റ് എമിറേറ്റുകളിലേയ്ക്കും സർവ്വീസ് നടത്തുന്നുണ്ട്.

അജ്മാൻ എമിറേറ്റ്സിൽ വിമാനത്താവള നിർമ്മാണത്തിന്റെ പ്രാരംഭനടപടികൾ പൂർത്തിയായിട്ടുണ്ടെങ്കിലും, ഷാർജ, ദുബായ് എന്നീ അന്താരാഷ്ട്ര വിമാനത്താവളങ്ങളാണ്‌ അജ്മാനിലേയ്ക്കുള്ള യാത്രയ്ക്കായി ഉപയോഗിക്കുന്നത്.

മുസല്ല സൂക്ക്,റാഷിദീയ്യ,കാറാമ,ജെർഫ്,നുഐമിയ,മുസ് രിഫ്,ദഹ്റ,ബുസ്താൻ,റുമൈല,കോർണിഷ് തുടങ്ങിയവയാണ് ഇവിടത്തെ പ്രധാന സ്ഥലങ്ങൾ.

ചരക്കുകടത്തുകൾക്കും മറ്റും വ്യാപകമായി ദുബായ് ഷാർജ എമിറേറ്റുകൾ വരെ ഉപയോഗിക്കുന്ന അജ്മാനിലെ പ്രശസ്തമായ തുറമുഖമാണ്‌ അജ്മാൻ തുറമുഖം. (Ajman Port) 

1928 കാലഘട്ടം മുതൽ 1981 വരെ നീണ്ട 54 വർഷം അജ്മാൻ ഭരിച്ചത് അൽഷെയ്ക്ക് റാഷിദ് ബിൻ ഹുമൈദ് അൽ നുഐമി എന്ന ഭരണാധികാരിയായിരുന്നു, അദ്ദേഹത്തിന്റെ മരണശേഷം ഭരണം അദ്ദേഹത്തിന്റെ പുത്രനും ഇപ്പോഴത്തെ ഭരണാധികാരിയുമായ അൽഷെയ്ക്ക് ഹുമൈദ് ബിൻ റാഷിദ് ബിൻ ഹുമൈദ് അൽ നുഐമി ഏറ്റെടുത്തു

വിനോദ സഞ്ചാര മേഖലയിൽ നിരവധി പ്രദേശങ്ങൾ ഇവിടെയുണ്ട്.അജ്മാൻ മ്യൂസിയം,റാഷിദീയ്യ പാർക്ക്,ചൈന മാൾ എന്നിവ ഇതിൽ പ്രധാനപ്പെട്ടവയാണ്.
18-ാം നൂറ്റാണ്ടിൽ നിലനിന്നിരുന്ന അറേബ്യൻ സംസ്കാരത്തിന്റെ തിരുശേഷിപ്പികളാണ് ഇവിടെ സൂക്ഷിച്ചിട്ടുള്ളത്.ഇന്നത്തെ മ്യൂസിയം സ്ഥിതിചെയ്യുന്ന കെട്ടിടം ഏറെക്കാലമായി അജ്മാൻ കോട്ടയായിട്ടായിരുന്നു അറിയപ്പെട്ടിരുന്നത്.1980ൽ അജ്മാൻ ഭരണാധികാരിയായ ശൈഖ് ആയ ശൈഖ് ഹുമൈദ ബിൻ റാഷിദ് അൽ നുയ്മി ഈ കെട്ടിടം മ്യൂസിയത്തിനായി വിട്ട് കൊടുക്കുകയായിരുന്നു.നൂറ്റാണ്ടുകൾ പഴക്കമുള്ള ആയുധങ്ങൾ,ആഭരണങ്ങൾ, എഴുത്തുലിപികൾ എന്നിവയാണ് ഇവിടെ പ്രദർശിപ്പിക്കപ്പെടുന്നത്.വെള്ളിയാഴ്ച ഒഴികെയുള്ള ദിവസങ്ങളിൽ രാവിലെ എട്ട് മുതൽ രാത്രി എട്ട് വരെയാണ് പ്രവർത്തന സമയം.അഞ്ച് ദിർഹം ആണ് പ്രവേശന നിരക്ക്.വിദ്യാർഥികൾക്ക് ഒരു ദിർഹം.

യു.എ.ഇ.യിലെ പ്രശസ്തമായ മെഡിക്കൽ കോളേജ് ആയ ഗൾഫ് മെഡിക്കൽ യൂണിവേഴ്സിറ്റി (Gulf Medical University) സ്ഥിതി ചെയ്യുന്നത് അജ്മാനിലാണ്‌ 1998 ൽ സ്ഥാപിതമായ ഈ സ്ഥാപനത്തിൽ ബിരുദ, ബിരുദാനന്തര മെഡിസിൻ കോഴ്സുകൾ നടത്തിവരുന്നു...

ശാസ്ത്ര സാങ്കേതികവിഷയങ്ങൾക്കായുള്ള അജ്മാൻ ശാസ്തസാങ്കേതിക സർവ്വകലാശാല (AUST) വിദ്യാഭ്യാസ രംഗത്തെ മറ്റൊരു മുന്നേറ്റമാണ്ണ്‌, അജ്മാൻ വിദ്യാഭ്യാസമേഖലയിൽനിന്ന് തെരഞ്ഞെടുത്ത വിദ്യാർത്ഥീ വിദ്യാർത്ഥിനികൾക്ക് അജ്മാൻ ഭരണാധികാരിയുടെ പ്രത്യേക സ്കോളർഷിപ്പ് നൽകുകയും അതനുസരിച്ച് അവർക്ക് അജ്മാൻ സർവ്വകലാശാലയിൽ പഠനത്തിനുള്ള സൗകര്യമൊരുക്കുകയും ചെയ്യുന്നതിലൂടെ ഭരണകർത്താക്കളുടെ നേരിട്ടുള്ള വിദ്യാഭ്യാസ പ്രോൽസാഹനത്തിന്റെ ഉത്തമ പേർഷ്യൻ മാതൃകയാകുകയാണ്‌ അജ്മാൻ എന്ന കൊച്ചു പ്രവിശ്യ.

പാകിസ്താൻ ആസ്ഥാനമായി പ്രവർത്തിക്കുന്ന പ്രെസ്റ്റോൺ Preston University സർവ്വകലാശാലയാണ്‌ അജ്മാനിലെ മറ്റൊരു പ്രധാന സർവ്വകലാശാല.



</doc>
<doc id="153967" url="https://ml.wikipedia.org/wiki?curid=153967" title="ജിത്തു കോളയാട്">
ജിത്തു കോളയാട്

മലയാളചലച്ചിത്ര വേദിയിൽ ഒരു ഹ്രസ്വചിത്ര സംവിധായകനാണ് ജിത്തു കോളയാട്. അദ്ദേഹത്തിന്റെ സ്വദേശം കണ്ണൂർ ജില്ലയിലെ കോളയാട് ആണ്. അദ്ദേഹം ഒരു ഫോട്ടോഗ്രാഫർ കൂടിയാണ്. തിരുവനന്തപുരത്ത് പ്രവർത്തിക്കുന്ന മുതുകാട് മാജിക് അക്കാദമിയിൽ വീഡിയോ ഗ്രാഫർ ആയി പ്രവർത്തിക്കുന്നു.


ഗോവ അന്താരാഷ്ട്ര ചലചിത്രോല്സവത്തിലേക്ക് തിരഞ്ഞെടുക്കപ്പെട്ടു.
ഈ സിനിമയ്ക്ക് 2009 ലെ സംസ്ഥാന ടെലിവിഷൻ അവാറ്ഡുകളിൽ ഏറ്റവും നല്ല സിനിമയ്ക്കും, ഏറ്റവും നല്ല സംവിധായകനും ഏറ്റവും നല്ല കഥക്കും,ഏറ്റവും മ്കച്ച രണ്ടാമത്തെ നടിക്കും, ഏറ്റവും നല്ല എഡിറ്റിങ്ങിനുമുള്ള പുരസ്കാരങ്ങൾ ലഭിച്ചു. അല ചലചിത്രപുരസ്കാരം ഈ സിനിമക്ക് ലഭിച്ചു.


</doc>
<doc id="153978" url="https://ml.wikipedia.org/wiki?curid=153978" title="അനുമന്ദ്രസ്ഥായി">
അനുമന്ദ്രസ്ഥായി

വാദ്യസംഗീതത്തിലെ സ്ഥായികളിൽ ഒന്നാണ് അനുമന്ദ്രസ്ഥായി. മന്ദ്രസ്ഥായിക്കുതാഴെയുള്ളത്. സ്വരശൃംഖല എന്നു പറഞ്ഞാൽ സപ്തസ്വരങ്ങളുടെ ശൃംഖലയെന്നാണ് സംഗീതശാസ്ത്രത്തിൽ അർഥം. ഒരു ഷഡ്ജം തുടങ്ങി അടുത്ത ഷഡ്ജം വരെയുള്ള സ്വരപദ്ധതിയാണ് സ്വരശൃംഖല. അതിന് സ്ഥായി എന്നു പറയും. സ്ഥായികൾ, മന്ദ്രം, മധ്യം, താരം എന്നിങ്ങനെ മൂന്നാണ്. ഈ വിഭജനം സ്വരങ്ങളുടെ ആരോഹണാവരോഹണങ്ങളെ അടിസ്ഥാനമാക്കിയാണ് നടത്തിയിട്ടുള്ളത്. വായ്പ്പാട്ടിന്റെ കാര്യത്തിൽ മാത്രമാണ് ഇങ്ങനെ മൂന്നു സ്ഥായികൾ നിർദ്ദേശിക്കപ്പെട്ടിട്ടുള്ളത്. എന്നാൽ വാദ്യസംഗീതത്തിൽ മൂന്നിലധികം സ്ഥായികൾ ഉണ്ടാകാം. അതായത് മന്ദ്രസ്ഥായിക്കുതാഴെ മറ്റൊരു സ്വരശൃംഖലകൂടി ഉണ്ടായെന്നുവരും. ഇങ്ങനെ ഉണ്ടാകുന്ന സ്ഥായിക്ക് "അനുമന്ദ്രസ്ഥായി" എന്നു പറയുന്നു.


</doc>
<doc id="153987" url="https://ml.wikipedia.org/wiki?curid=153987" title="അനുമസ്തിഷ്കം">
അനുമസ്തിഷ്കം

മസ്തിഷ്കത്തിന്റെ ഒരു പ്രധാന ഭാഗമാണ് അനുമസ്തിഷ്കം അഥവാ സെറിബെല്ലം(Cerebellum). ഇതിന്റെ ഘടന വെർമിസ് (vermis) എന്ന ഒരു കേന്ദ്രഭാഗവും രണ്ട് പാർശ്വാർധഗോളങ്ങളും (hemispheres) ചേർന്നതാണ്. ഓരോ അർധഗോളവും മസ്തിഷ്കസ്തംഭവുമായി (brain stem) മൂന്ന് വൃന്തകങ്ങൾ (peduncles) വഴി ബന്ധപ്പെട്ടിരിക്കുന്നു. വെർമിസിനകത്ത് രണ്ട് മർമകേന്ദ്രങ്ങളുണ്ട്. മാംസപേശികളുടെ ചലനങ്ങളെ നിയന്ത്രിച്ച് അവയെ ചുരുക്കാനും സന്തുലിതാവസ്ഥയിലേക്ക് വികസിപ്പിക്കാനുമുള്ള പ്രേരണയും ശരീരത്തിന് മുൻപോട്ടും പുറകോട്ടും ചലിക്കാനുള്ളശേഷിയും നൽകുന്നത് ഈ കേന്ദ്രങ്ങളാണ്. അനുമസ്തിഷ്കത്തിന്റെ പാർശ്വപാളികൾക്ക് ഡന്റേറ്റ് ന്യൂക്ളിയസ്, എമ്പോളിഫോർമിസ് ന്യൂക്ളിയസ് എന്നീ രണ്ടു കേന്ദ്രങ്ങളുണ്ട്.

ജീവികളുടെ സന്തുലനാവസ്ഥ നിലനിർത്തുന്ന കേന്ദ്രഭാഗമാണ് അനുമസ്തിഷ്കം. ഇത് ചെവിയുമായി അടുത്ത ബന്ധം പുലർത്തുന്നു. അനുമസ്തിഷ്കത്തിന്റെ വലിപ്പവും വികാസത്തിന്റെ വിവിധ ഘട്ടങ്ങളും വിവിധ കശേരുകികളിൽ വ്യത്യസ്തനിലകളിലാണ്. ഇത് പ്രധാനമായും ജീവിയുടെ ചലനക്ഷമതയെയും വിവിധ ശാരീരിക പ്രവർത്തനങ്ങളുടെ സമന്വയത്തെയും ആശ്രയിച്ചാണിരിക്കുന്നത്. ഉദാഹരണമായി പക്ഷികളിൽ അനുമസ്തിഷ്കം വലിപ്പമേറിയതും ഉഭയജീവികളിൽ വളരെ ചെറുതും ആയിട്ടാണ് കാണപ്പെടുന്നത്.

സന്തുലനാവസ്ഥ നിലനിർത്താൻ സഹായിക്കുന്ന മധ്യകർണം (middle ear), പേശീതന്തുക്കൾ, ചർമത്തിന്റെ ചില ഭാഗങ്ങൾ, നേത്രം, ചെവി, സെറിബ്രൽ കോർട്ടെക്സ് തുടങ്ങിയവയിൽ നിന്നും അനുമസ്തിഷ്കം ആവേഗങ്ങൾ (impulses) സ്വീകരിക്കുന്നു. ഈ ആവേഗങ്ങൾ അനുമസ്തിഷ്ക ആവൃതിയിലെ ഗ്രേമാറ്ററിൽ എത്തുകയും അവിടെനിന്നും ഡന്റേറ്റ് ന്യൂക്ളിയസ്സിലേക്കു കടക്കുകയും ചെയ്യും. ഇവിടെനിന്നും നാഡികൾ വഴി തലാമസ് എന്ന കേന്ദ്രത്തിലെത്തിച്ചേരുന്നു. മറ്റുചില നിയന്ത്രണസ്പന്ദങ്ങൾ അനുമസ്തിഷ്കത്തിൽനിന്നും പുറപ്പെട്ട് പോൺസിലൂടെ സുഷുമ്നാ നാഡിയിലെത്തി, അവിടെനിന്നും മാംസപേശികളിലെത്തിച്ചേരുന്നു. മൂന്നാമതൊരുതരം നിയന്ത്രണസ്പന്ദങ്ങൾ മറ്റൊരു നാഡിവഴി അനുമസ്തിഷ്കത്തിലെ സീറ്റർ ന്യൂക്ളിയസ് എന്ന കേന്ദ്രത്തിലേക്കും അവിടെനിന്നും ശിരോനാഡി(cranial nerves)കളിലേയ്ക്കും (III, IV, VI, XI എന്നീ ശിരോനാഡികളിലേയ്ക്ക്) എത്തുന്നു. കണ്ണുകളുടെയും കഴുത്തിന്റെയും ചലനങ്ങളെ നിയന്ത്രിക്കുകയാണ് ഇതിന്റെ ലക്ഷ്യം.

അനുമസ്തിഷ്കത്തിലെ കേന്ദ്രബിന്ദുക്കളിൽനിന്നും പുറപ്പെടുന്ന നാഡികൾ നാരുകളായി മാറുക, അനുമസ്തിഷ്കത്തിലെ രക്തക്കുഴലിൽ രക്തം കട്ടപിടിക്കുക, രക്തക്കുഴൽ പൊട്ടി രക്തം ചിതറുക എന്നീ ക്രമക്കേടുകൾകൊണ്ട് അനുമസ്തിഷ്കത്തിന്റെ പ്രവർത്തനത്തിൽ മാറ്റം സംഭവിക്കുന്നു.

പലതരം രോഗങ്ങൾ അനുമസ്തിഷ്കത്തെ ബാധിക്കാറുണ്ട്.പ്രമസ്തിഷ്കപർവകപാളി(floculo-nodular lobe)യെ ബാധിക്കുന്ന ഒരു പ്രധാന രോഗമാണ് മെഡുലോബ്ലാസ്റ്റോമ. അനുമസ്തിഷ്കത്തെ ക്ഷയരോഗവും (ട്യുബർക്കുലോമ) സിഫിലിസ്‌രോഗവും (ഗമ്മ) ബാധിക്കാറുണ്ട്.

കുട്ടികളിൽ മെഡുല്ലോ ബ്ലാസ്റ്റോമ ഉണ്ടാകുമ്പോൾ തലവേദനയും തലചുറ്റലും ഛർദിയും അനുഭവപ്പെടും; കാഴ്ചശക്തി ഇല്ലാതാകുകയും ചെയ്യും. രോഗം വർധിച്ചുവരുമ്പോൾ ശിരോനാഡികൾക്ക് തളർച്ച വരികയും, ശരീരത്തിന് ഭാഗികമായി സ്വാധീനതയില്ലാതാവുകയും ചെയ്യും. രക്തസമ്മർദം കുറയുന്നു. ഇതോടൊപ്പം ശ്രവണശക്തിയും നഷ്ടപ്പെട്ടെന്നുവരാം. എഴുന്നേറ്റുനില്ക്കുമ്പോൾ മറിഞ്ഞുവീഴുകയും ഉദ്ദേശിക്കുന്നതുപോലെ നടക്കാൻ കഴിയാതെവരികയും ചെയ്യും. കോർണിയ (cornea) ഉദ്ദിഷ്ട സ്ഥാനത്ത് ഉറപ്പിക്കാൻ പറ്റാതെ അങ്ങോട്ടും ഇങ്ങോട്ടും ചലിച്ചുകൊണ്ടിരിക്കും. ഇതിന് അക്ഷിദോലനം (nistagmus) എന്നു പറയുന്നു.

അനുമസ്തിഷ്കത്തിലെ രക്തക്കുഴൽ പൊട്ടി രക്തം കട്ടപിടിക്കുമ്പോൾ രോഗിക്ക് അസഹ്യമായ വേദനയും തലകറക്കവും അനുഭവപ്പെടും. ഛർദിയും വിശപ്പില്ലായ്മയും ഉണ്ടാകും. രോഗിക്ക് എഴുന്നേറ്റു നില്ക്കുവാനുള്ള ശക്തി നഷ്ടപ്പെടുകയും കൺപോളകൾ അടഞ്ഞിരിക്കുകയും ചെയ്യും.

അനുമസ്തിഷ്കത്തിന്റെ ഒരു ഭാഗത്തുമാത്രം ക്ഷതം സംഭവിച്ചാൽ ആ ഭാഗത്തെ മാംസപേശികളുടെ ചലനത്തെ അത് സാരമായി ബാധിക്കുകയും അവയുടെ ശക്തി ക്ഷയിക്കുകയും ചെയ്യും.


</doc>
<doc id="153996" url="https://ml.wikipedia.org/wiki?curid=153996" title="സുമയ്യ">
സുമയ്യ

ഇസ്ലാം മതം സ്വീകരിച്ചതിന് ആദ്യമായി വധിക്കപ്പെട്ട വ്യക്തിയാണു സുമയ്യ ബിന്ത് ഖയ്യാത്ത് (). സ്വഹാബി വനിത. സഹാബിമാരായ യാസിറി ന്റെ ഭാര്യയും അമ്മാറി ന്റെ മാതാവുമാണ്. മുഹമ്മദ് നബിയുടെ അനുചരന്മാരിലെ ആദ്യത്തെ രക്ത സാക്ഷി. അബൂ ഹുദൈഫത് ബ്നു മുഗീറയുടെ അടിമയായിരുന്ന സുമയ്യയെ മോചിപ്പിച്ചത് അബൂ ഉബൈദയാണ്. ഇസ്ലാമിന്റെ ആദ്യ ഘട്ടത്തിൽ തന്നെ യാസിർ കുടുംബം ഇസ്ലാം ആശ്ലേഷിച്ചിരുന്നു. അതിനാൽ തന്നെ, നിരവധി ക്രൂരതകൾക്കവർ വിധേയരായിരുന്നു. ഉച്ച വെയിലിൽ, ചുട്ടുപഴുത്ത മണലിൽ കിടത്തുക, ചമ്മട്ടി കൊണ്ടടിക്കുക, ഇറുകിയ ലോഹ കവചകങ്ങൾ അണിയിക്കുക തുടങ്ങിയവ പീഡന രീതികളിൽ ചിലത് മാത്രം. കൊടിയ ശത്രുവായിരുന്ന അബൂജഹലായിരുന്നു ഈ പീഡനമുറകൾ ഏറ്റെടുത്തിരുന്നത്. ഗുഹ്യ സ്ഥാനത്ത് മൂർച്ചയേറിയ കുന്തം കടത്തിക്കൊണ്ടാണ് ശത്രുക്കൾ ഇവരെ വധിച്ചു കളഞ്ഞത്.


</doc>
<doc id="154026" url="https://ml.wikipedia.org/wiki?curid=154026" title="താഹ മാടായി">
താഹ മാടായി

കേരളത്തിലെ പ്രശസ്തനായ ഒരു പത്രപ്രവർത്തകനാണ് താഹ മാടായി. വ്യത്യസ്തരായ സാധാരണ മനുഷ്യരെ ലോകത്തിനു മുമ്പിൽ തുറന്നു കാട്ടുന്ന രീതിയിലുള്ള അഭിമുഖങ്ങളും ഓർമ്മകളും എഴുതുന്നു. മാതൃഭൂമി ആഴ്ചപ്പതിപ്പ്, മലയാളം വാരിക, മാധ്യമം ആഴ്ചപ്പതിപ്പ് തുടങ്ങിയ പ്രസിദ്ധീകരണങ്ങളിൽ എഴുതുന്നു. കണ്ണൂരിൽ നിന്നു പ്രസിദ്ധീകരിക്കുന്ന സമയം മാസികയുടെ എഡിറ്റർ ആയിരുന്നു. നിരവധി ഡോക്യുമെന്ററികൾ സംവിധാനം ചെയ്തിട്ടുണ്ട്. 


</doc>
<doc id="154027" url="https://ml.wikipedia.org/wiki?curid=154027" title="ഓണത്തല്ല്">
ഓണത്തല്ല്

ഓണക്കാല വിനോദങ്ങളിൽ ഏറ്റവും പഴക്കമേറിയ ഇനമാണ്‌ ഓണത്തല്ല്. ഓണപ്പട, കൈയ്യാങ്കളി എന്നും ഇതിന്‌ പേരുണ്ട്‌. എ.ഡി. രണ്ടാമാണ്ടിൽ മാങ്കുടി മരുതനാർ രചിച്ച മധുരൈ കാഞ്ചി'യിൽ ഓണത്തല്ലിനെപ്പറ്റി പ്രതിപാദിക്കുന്നുണ്ട്‌. പിൽക്കാലത്ത്‌ നാട്ടിൻപുറങ്ങളിൽ സാധാരണക്കാരും ഇതഭ്യസിച്ചു തുടങ്ങി. തല്ല്‌ പരിശീലിപ്പിക്കുന്ന കളരികളും ഉത്ഭവിച്ചു തുടങ്ങി. മൈസൂർ ആക്രമണകാലം വരെ മലബാറിലും ബ്രിട്ടീഷ്‌ ഗവൺമെന്റിന്റെ ആയുധനിയമം വരുംവരെ തിരുവിതാംകൂറിലും കൊച്ചിയിലും ഓണത്തല്ല്‌ ആചരിച്ചുപോന്നിരുന്നു. ഈയടുത്ത കാലം വരെ മുടങ്ങാതെ ഓണത്തല്ല്‌ നടത്തിയത്‌ തൃശൂരിനടുത്ത്‌ കുന്നംകുളത്തുമാത്രം. കൈ പരത്തിയുള്ള അടിയും തടവും മാത്രമേ ഓണത്തല്ലിൽ പാടുള്ളൂ. മുഷ്ടിചുരുട്ടി ഇടിക്കയോ ചവിട്ടുകയോ അരുത്‌. വ്യവസ്ഥതെറ്റുമ്പോൾ തല്ലുകാരെ പിടിച്ചുമാറ്റുവാൻ റഫറി (ചായികാരൻമാർ അല്ലെങ്കിൽ ചാതിക്കാരൻമാർ) ഉണ്ട്‌. നിരന്നു നിൽക്കുന്ന രണ്ടു ചേരിക്കാർക്കും നടുവിൽ 14 മീറ്റർ വ്യാസത്തിൽ ചാണകം മെഴുകിയ കളത്തിലാണ്‌ തല്ലു നടക്കുക. ഇതിന്‌ ആട്ടക്കളം എന്നു പറയുന്നു. തല്ലു തുടങ്ങും മുൻപ്‌ പരസ്പരം ഉപചാരം ചെയ്യുകയും ഗുരുക്കൻമാരെ വണങ്ങുകയും ചെയ്യുന്നു. ഇതിന്‌ 'ചേരികുമ്പിടുക' എന്ന്‌ പറയുന്നു.
ഏതെങ്കിലും ഒരു ചേരിയിൽ നിന്ന്‌ പോർവിളി മുഴക്കി ഒരാൾ ആട്ടക്കളത്തിലിറങ്ങുന്നു. തുല്യശക്‌തിയുള്ള ഒരാൾ എതിർചേരിയിൽ നിന്നും ഇറങ്ങും. തറ്റുടുത്ത്‌ ചേല മുറുക്കി 'ഹയ്യത്തടാ' എന്നൊരാർപ്പോടെ നിലം വിട്ടുയർന്ന്‌ കളംതൊട്ട്‌ വന്ദിച്ച്‌ ഒറ്റക്കുതിപ്പിൽ രണ്ടുതല്ലുകാരും മുഖത്തോടു മുഖം നോക്കി നിന്ന്‌ ഇരുകൈകളും കോർക്കും. പിന്നെ കൈകൾ രണ്ടും ആകാവുന്നത്ര ബലത്തിൽ കോർത്ത്‌ മുകളിലേക്കുയർത്തി താഴേക്ക്‌ ശക്‌തിയായി വലിച്ചു വിടുവിക്കും. അതോടെ തല്ലു തുടങ്ങുകയായി. ഒപ്പം ആർപ്പുവിളികളും. തല്ലു തുടങ്ങിയാൽ ഏതെങ്കിലും ഒരു പക്ഷത്തിന്‌ വിജയം കിട്ടാതെ കളം വിട്ടു പോകരുതെന്ന്‌ നിയമമുണ്ട്‌.

ഓണത്തല്ലുകാർക്കിടയിൽ ഒരു വീരനായകനുണ്ട്‌. കാവശ്ശേരി ഗോപാലൻ നായർ. സ്വന്തം ദേഹത്ത്‌ എതിരാളിയുടെ കൈ ഒരിക്കൽപോലും വീഴിക്കാതെ നാൽപതുകൊല്ലം തല്ലി ജയിച്ചയാളാണ്‌ ഇദ്ദേഹം. കടമ്പൂർ അച്ചുമൂത്താനും പ്രസിദ്ധനാണ്‌. ഇയാൾ ആദ്യമായി പരാജയമറിഞ്ഞത്‌ അമ്പത്തഞ്ചാമത്തെ വയസ്സിൽ കാമശ്ശേരി ഗോപാലൻ നായരോടാണ്‌. ഇരുവരും ആ കളിയോടെ എന്നെന്നേക്കുമായി കളം വിട്ടു. വരവൂർ സെയ്‌താലി, എടപ്പാൾ ഗോപാലൻ, പാത്തുക്കുടി ഉടൂപ്പ്‌ തുടങ്ങിയവരും പേരുകേട്ട ഓണത്തല്ലുകാരാണ്‌.


</doc>
<doc id="154030" url="https://ml.wikipedia.org/wiki?curid=154030" title="തമ്പ് (ചലച്ചിത്രം)">
തമ്പ് (ചലച്ചിത്രം)

1978-ൽ പുറത്തിറങ്ങിയ ഒരു മലയാളചലച്ചിത്രമാണ് തമ്പ്. പുരസ്കാരങ്ങൾ ഏറെ വാരിക്കൂട്ടിയ ഈ ചിത്രം സംവിധാനം ചെയ്തത് പ്രശസ്ത മലയാളചലച്ചിത്രസംവിധായകനായ ജി. അരവിന്ദൻ ആണ്. ഭരത് ഗോപി. നെടുമുടി വേണു, വി. കെ. ശ്രീരാമൻ, ജലജ എന്നിവരായിരുന്നു ഈ ചിത്രത്തിലെ പ്രധാന അഭിനേതാക്കൾ. അരവിന്ദൻ തന്നെയാണ് ഈ ചിത്രത്തിന്റെ രചനയും നിർവ്വഹിച്ചിരിക്കുന്നത്. ജനറൽ പിക്ചേഴ്സിന്റെ ബാനറിൽ കെ. രവീന്ദ്രൻ നായർ ആണ് ഈ ചിത്രം നിർമ്മിച്ചത്.




</doc>
<doc id="154037" url="https://ml.wikipedia.org/wiki?curid=154037" title="മുംബൈ ബോംബ് സ്ഫോടനം (2011 ജൂലൈ 13)">
മുംബൈ ബോംബ് സ്ഫോടനം (2011 ജൂലൈ 13)

മുംബൈ നഗരത്തിന്റെ വിവിധ ഭാഗങ്ങളിൽ 2011 ജൂലൈ 13-നു് വൈകീട്ട് 6:54-നും 7:04-നും ഇടയിൽ മൂന്ന് ബോംബ് സ്ഫോടനങ്ങളുണ്ടായി. ഒപ്പേറ ഹൗസ്, സാവേരി ബസാർ, ദാദർ വെസ്റ്റ് എന്നീ പ്രദേശങ്ങളിലാണ് ബോംബ് സ്ഫോടനമുണ്ടായത്. സാന്താ ക്രൂസ് പ്രദേശത്ത് കണ്ടെത്തിയ നാലാമത്തെ ബോംബ് പെട്ടെന്നു തന്നെ നിർവ്വീര്യമാക്കി.
ദേശീയ സുരക്ഷാ സേനക്ക് (എൻ.എസ്.ജി) ക്ക് സംഭവത്തെ കുറിച്ച് അന്വേഷിക്കാനുള്ള ഉത്തരവ് ആഭ്യന്തരമന്ത്രാലയം നൽകിയിട്ടുണ്ട്.
പാക് ഭീകരൻ അജ്മൽ കസബിന്റെ ജന്മദിനത്തിലാണെന്നുള്ളത് ശ്രദ്ധേയമാണ്. ഇന്ത്യൻ മുജാഹിദീൻ എന്ന തീവ്രവാദ സംഘടനയാണിതിനു പിന്നിലുള്ളതെന്ന് സംശയിക്കുന്നു. മുൻ സിമി പ്രവർത്തകരുൾപ്പെടെ നൂറോളം പേരോട്‌ ചോദ്യം ചെയ്യലിന്‌ ഹാജരാകാൻ എ.ടി.എസ്‌ ആവശ്യപ്പെട്ടിട്ടുണ്ട്‌. തുടരന്വേഷണം കൊൽക്കട്ടയിലേക്കും, കേരളത്തിലേക്കും നീളുന്നു.


</doc>
<doc id="154038" url="https://ml.wikipedia.org/wiki?curid=154038" title="ജലജ">
ജലജ

ഒരു മലയാളചലച്ചിത്ര അഭിനേത്രിയാണ് ജലജ. 1970-80 കാലഘട്ടങ്ങളിലാണ് ജലജ മലയാളചലച്ചിത്രങ്ങളിൽ സജീവമായിരുന്നിരുന്നത്. കേരളസംസ്ഥാന സർക്കാറിന്റെ മികച്ച നടിക്കുള്ള ചലച്ചിത്രപുരസ്കാരത്തിനർഹയായിട്ടുണ്ട്. ലെനിൻ രാജേന്ദ്രൻ സംവിധാനം ചെയ്ത വേനൽ എന്ന ചലച്ചിത്രത്തിലെ അഭിനയത്തിന് 1981-ലെ മികച്ച നടിക്കുള്ള ഫിലിംഫെയർ പുരസ്കാരവും ഇവർ നേടി. നിരവധി പ്രഗൽഭ സംവിധായകരുടെ ചിത്രങ്ങളിൽ ജലജ അഭിനയിച്ചു. ഇപ്പോൾ ബഹ്റൈനിൽ കുടുംബസമേതം താമസിച്ചു വരുന്നു.
ആലപ്പുഴ ജില്ലയിൽ തകഴിയിൽ ശ്രീ വാസുദേവൻപിള്ളയുടേയും ശ്രീമതി സരസ്വതി അമ്മയുടേയും പുത്രിയായി മലേഷ്യയിൽ ജനിച്ചു. അച്ഛൻ അവിടെ സൈമാസ് കോളേജിൽ പ്രൊഫസറായിരുന്നു. ജലജയ്ക്കു് എട്ടു വയസ്സുള്ളപ്പോൾ അവർ തകഴിയിൽ മടങ്ങിയെത്തി. അതിനുശേഷമുള്ള സ്ക്കൂൾ വിദ്യാഭ്യാസം അമ്പലപ്പുഴ ഗവണ്മെന്റ് മോഡൽ സ്കൂളിൽ ആയിരുന്നു. പത്താം ക്ലാസ്സു കഴിഞ്ഞപ്പോൾ അവർ താമസം ആലപ്പുഴയിലേക്കു് മാറ്റി. 
ആലപ്പുഴ സെന്റ്‌ ജോസഫ്സ് വനിതാ കോളേജിലായിരുന്നു കലാലയവിദ്യാഭ്യാസം. ചെറിയ അളവിൽ നൃത്തം അഭ്യസിച്ചിരുന്ന ജലജ ശ്രദ്ധേയമായ അഭിനയവാസനയുണ്ടായിരുന്ന ഒരു കലാകാരിയായിരുന്നു.പ്രീഡിഗ്രിക്കുപഠിക്കുമ്പോൾ ഫാസിലിന്റെ സാലഭഞ്ജിക എന്ന നാടകത്തിൽ അഭിനയിച്ചു. 1978ൽ ജി. അരവിന്ദന്റെ തമ്പ് എന്ന ചിത്രത്തിലൂടെ സിനിമാലോകത്തെത്തി.


</doc>
<doc id="154060" url="https://ml.wikipedia.org/wiki?curid=154060" title="1863">
1863

ഗ്രിഗോറിയൻ കാലഗണനാരീതി പ്രകാരമുള്ള, പത്തൊൻപതാം നൂറ്റാണ്ടിലെ അറുപത്തിമൂന്നാം വർഷമായിരുന്നു 1863.



</doc>
<doc id="154063" url="https://ml.wikipedia.org/wiki?curid=154063" title="ഊർപഴച്ചി കാവ്">
ഊർപഴച്ചി കാവ്

കേരളത്തിലെ ഏക ശനീശ്വര ക്ഷേത്രമാണ് കണ്ണൂർ ജില്ലയിലെ എടക്കാട്‌ വേട്ടക്കൊരുമകൻ പ്രതിഷ്ഠയുള്ള ഊർപഴച്ചി കാവ്. നടാൽ - മാളികാപറബ റോഡിലാണ് ഈ ക്ഷേത്രം.


</doc>
<doc id="154064" url="https://ml.wikipedia.org/wiki?curid=154064" title="അനുമാപനം">
അനുമാപനം

ലായനിയിൽ സ്ഥിതിചെയ്യുന്ന ഒരു രാസപദാർഥവുമായി പ്രതിപ്രവർത്തിക്കുന്നതിന് മറ്റൊരു പദാർഥത്തിന്റെ ലായനി എത്ര വേണ്ടിവരുമെന്നു നേരിട്ടു നിർണയിക്കുന്ന തന്ത്രമാണ് അനുമാപനം. ഇതു പരിമാണാത്മകമായ ഒരു വിശ്ലേഷണവിധി (quantitative analysis) ആണ്. ഉദാഹരണമായി ഒരു സോഡിയം ഹൈഡ്രോക്സൈഡ് ലായനിയിൽ എത്ര ചമഛഒ അടങ്ങിയിട്ടുണ്ടെന്ന് ഒരു ഹൈഡ്രോക്ലോറിക് അമ്ലലായനികൊണ്ട് അനുമാപനം ചെയ്തു നിശ്ചയിക്കാം. ഇവിടെ അമ്ലലായനി അനുമാപകം (titrant) ആണ്.

നിശ്ചിത വ്യാപ്തം (V) സോഡിയം ഹൈഡ്രോക്സൈഡ് ലായനി പിപ്പറ്റുകൊണ്ട് ഒരു കോണിക-ഫ്ലാസ്കിൽ (conical flask) എടുത്ത്, ബ്യൂററ്റിൽ നിറച്ച അമ്ലലായനി അല്പാല്പമായി അതിലേക്കു ചേർത്ത് ഇളക്കിക്കൊണ്ടിരുന്നാൽ,

NaOH + HCl →Nacl + HO

എന്ന സമവാക്യം പ്രതിനിധാനം ചെയ്യുന്ന രാസപ്രവർത്തനമനുസരിച്ച്, ഓരോ തുള്ളി അമ്ലവും ലായനിയിലെ NaOHന്റെ ഒരു അംശവുമായി പ്രതിപ്രവർത്തിക്കുന്നതാണ്. ക്രമേണ ലായനിയിലെ NaOH മുഴുവനും നിർവീര്യമാക്ക(neutralism)പ്പെടുന്നു. അങ്ങനെ ആൽക്കലി മുഴുവനും നിർവീര്യമാക്കപ്പെടുന്നത് എപ്പോഴാണെന്ന്, അതായത് ആ അനുമാപനത്തിന്റെ അന്ത്യബിന്ദു (end point) ഏതാണെന്ന്, അറിയണം. ചില സംസൂചകപദാർഥങ്ങളുടെ സഹായംകൊണ്ട് അത് അറിയുവാൻ സാധിക്കും. അമ്ല-മാധ്യമത്തിലും ആൽക്കലി-മാധ്യമത്തിലും സംസൂചകങ്ങൾക്ക് വ്യത്യസ്ത നിറങ്ങളുണ്ടായിരിക്കും. ഉദാഹരണമായി ഫിനോൾഫ്ഥാലീൻ (phenolphthalein) എന്നു പേരായ ഒരു കാർബണിക യൌഗികത്തിന് ആൽക്കലി ലായനികളിൽ പിങ്കുനിറം (pick colour) ഉണ്ടായിരിക്കും; അമ്ല ലായനികളിൽ നിറമില്ല. അനുമാപനം ആരംഭിക്കുന്നതിനു മുമ്പ് കോണിക-ഫ്ലാസ്കിലെ ആൽക്കലിയിലേക്കു ഫിനോൾഫ്ഥാലീൻ ലായനിയുടെ ഒന്നോ രണ്ടോ തുള്ളി ചേർത്തിരുന്നാൽ ലായനിക്കു പിങ്കുനിറം ഉണ്ടാകും. അനുമാപനം തുടരുമ്പോൾ പ്രതിപ്രവർത്തനം അവസാനിക്കുന്ന സമയം, അതായത് ഫ്ലാസ്കിലുള്ള NaOH പൂർണമായി ഉദാസീനീകരിക്കപ്പെടുമ്പോൾ, ലായനി ഉദാസീനമാവുകയും അമ്ലത്തിന്റെ ലേശമായ ആധിക്യംകൊണ്ടുപോലും അത് അമ്ലമാവുകയും ചെയ്യും. തത്ഫലമായി പിങ്കുനിറം അപ്രത്യക്ഷമാകുന്നു. നിറംമാറ്റത്താൽ ഒരു പ്രതിപ്രവർത്തനത്തിന്റെ അന്ത്യം പ്രകടമാക്കുന്ന, ഫിനോൾഫ്ഥാലീൻ മുതലായ പദാർഥങ്ങളാണ് "സംസൂചകങ്ങൾ" (indicators). ലിറ്റ്മസ് (litmus), മീഥൈൽ റെഡ് (methyl red), മീഥൈൽ ഓറഞ്ച്(methyl orange), തൈമോൾ ബ്ലൂ (thymol blue) എന്നിങ്ങനെയുള്ള സംസൂചകങ്ങളെ ഔചിത്യമനുസരിച്ച് ഉപയോഗിക്കാവുന്നതാണ് ഇപ്രകാരമുള്ള സംസൂചകങ്ങളുടെ നിറംമാറ്റം അനുമാപനത്തിന്റെ അന്ത്യബിന്ദുവിനെ അറിയിക്കുന്നു. അന്ത്യബിന്ദുവിൽ പരീക്ഷണം നിർത്തി ബ്യൂററ്റിലെ പാഠ്യാങ്കം (reading) കുറിച്ചെടുത്ത് അമ്ല ലായനിയുടെ ഉപയുക്തവ്യാപ്തം കണക്കാക്കാം.

ഉപയുക്തമായ അനുമാപകത്തിന്റെ വ്യാപ്തത്തിൽനിന്ന് NaOHന്റെ പരിമാണം കണക്കാക്കുകയാണ് അടുത്ത ലക്ഷ്യം. അതിന് അനുമാപകലായനിയുടെ സാന്ദ്രത അറിഞ്ഞിരിക്കണം. സാന്ദ്രത അറിയാവുന്ന ലായനിക്ക് മാനകലായനി (standard solution) എന്നാണു പേര്. പ്രസ്തുത പരീക്ഷണത്തിൽ അമ്ലലായനിയാണ് മാനകലായനി. ആകയാൽ ഉപയുക്തമായ അമ്ലലായനിയുടെ വ്യാപ്തത്തിൽ (V) എത്ര ഒഇഹ ഉണ്ടെന്നും അത്രയും അമ്ലവുമായി പ്രതിപ്രവർത്തിക്കുന്നതിന് എത്ര ചമഛഒ വേണ്ടിവരുമെന്നും മുമ്പു കൊടുത്തിട്ടുള്ള സമവാക്യത്തിൽനിന്നു കണക്കാക്കാം.

സാധാരണമായി അനുമാപനപരീക്ഷണങ്ങളിൽ ലായനിയുടെ സാന്ദ്രത പ്രസ്താവിക്കുന്നത് "നോർമാലിറ്റി" (normality) എന്ന സങ്കേതം ഉപയോഗിച്ചുകൊണ്ടാണ്. ഒരു ലിറ്റർ ലായനിയിൽ എത്ര ഗ്രാം-തുല്യാങ്കഭാരം (gram equivalent weight) ലേയം അടങ്ങിയിട്ടുണ്ടോ അതാണ് ആ ലായനിയുടെ നോർമാലിറ്റി. തുല്യാങ്കഭാരം E ആയ ഒരു പദാർഥം ലിറ്ററിൽ W ഗ്രാം വീതം അടങ്ങിയ ഒരു ലായനിയുടെ നോർമാലിറ്റി (n), W/E ആണ്. അനുമാപനത്തിലെ രണ്ടു ലായനികളുടെ നോർമാലിറ്റികളും (n, n) വ്യാപ്തങ്ങളും (V, V) തമ്മിൽ സരളമായ ഒരു ബന്ധമുണ്ട്.

V . n = V . n

ഈ ബന്ധമാണു പരികലനത്തിൽ (calculation) ഉപയോഗിക്കുന്നത്. ഇവയിൽ V,V എന്നീ വ്യാപ്തങ്ങൾ പരീക്ഷണത്തിൽനിന്നു അറിയാവുന്നതാണ്. ഒരു ലായനി മാനക ലായനിയാകയാൽ അതിന്റെ നോർമാലിറ്റിയും (n) അറിയാം. അപ്പോൾ മറ്റേ ലായനിയുടെ നോർമാലിറ്റി (n) ഈ ബന്ധത്തിൽനിന്നു കണക്കാക്കാം. അതറിഞ്ഞാൽ പിപ്പറ്റുകൊണ്ടെടുത്ത ആൽക്കലിയിലെ ചമഛഒന്റെ പരിമാണവും കണ്ടുപിടിക്കാം. അതിൽനിന്നു മൊത്തം സോഡിയം ഹൈഡ്രോക്സൈഡ്-ലായനിയിലുള്ള ചമഛഒ എത്രയെന്നു കണക്കാക്കുകയും ചെയ്യാം.

അനുമാപനങ്ങളിൽ പ്രതിപ്രവർത്തനത്തിന്റെ അന്ത്യം മനസ്സിലാക്കാൻ സംസൂചകം കൂടാതെയുള്ള തന്ത്രങ്ങളുമുണ്ട്. ഉദാഹരണമായി അന്ത്യബിന്ദുവിൽ ലായനിയുടെ വൈദ്യുതചാലനത്തിൽ പെട്ടെന്നു മാറ്റം വരുന്നുണ്ടെങ്കിൽ വൈദ്യുതചാലകതയിൽനിന്ന് ആ ഘട്ടം കൃത്യമായി നിർണയിക്കാവുന്നതേയുള്ളു. അയോണികലായനികൾക്കുമാത്രം പ്രയോജനപ്പെടുന്ന ഇത്തരത്തിലുള്ള ചാലകതാ-അനുമാപനവിധികൾ (conductometric titration method) വളരെ നേർത്ത ലായനികൾക്കും നിറമുള്ള ലായനികൾക്കും പറ്റുന്നവയാണ്. ലായനിയിൽ അനുയോജ്യമായ ഒരു ഇലക്ട്രോഡ് സ്ഥാപിച്ച് അതിനെ ഒരു ആധാര-ഇലക്ട്രോഡുമായി (reference electrode ) യുഗ്മനം ചെയ്ത് അനുമാപനം നടത്തിക്കൊണ്ടിരിക്കുന്നതോടൊപ്പം ആ ഇലക്ട്രോഡിന്റെ പൊട്ടൻഷ്യൽ ഒരു പൊട്ടൻഷ്യോമീറ്റർ ഉപയോഗിച്ച് അളന്നുകൊണ്ടിരിക്കണം. പ്രതിപ്രവർത്തനത്തിന്റെ അന്ത്യത്തിൽ പൊട്ടൻഷ്യലിന് ഒരു നതിപരിവർത്തനം (inflection) ഉണ്ടാകുന്നു. ഇതിൽനിന്ന് അനുമാപനമൂല്യം (titre value) തിട്ടപ്പെടുത്താം. ഇത്തരം പൊട്ടൻഷ്യോ മെട്രിക്ക് അനുമാപനങ്ങൾക്ക് ഇന്നു പരീക്ഷണശാലകളിൽ വിപുലമായ പ്രചാരം സിദ്ധിച്ചിട്ടുണ്ട്.

ഇവയ്ക്കു പുറമേ ലായനിയുടെ പ്രകാശാവശോഷണത്തിൽ (light absorption) ഉണ്ടാകുന്ന മാറ്റം പിൻതുടർന്നും, ലായനിയുടെ പ്രതിപ്രവർത്തനതാപത്തെ ആസ്പദമാക്കിയും അന്ത്യബിന്ദുക്കൾ നിർണയിക്കാവുന്ന പുതിയ തന്ത്രങ്ങളും ആവിഷ്കരിച്ചു നടപ്പിലാക്കിയിട്ടുണ്ട്.

സരളവും ശീഘ്രസാധ്യവുമായ ഒരു പരിമാണാത്മക-വിശ്ലേഷണവിധിയാണ് അനുമാപനം. മാത്രമല്ല പദാർഥങ്ങളുടെ ഭൌതികവും രാസികവുമായ ഗുണധർമങ്ങളുടെ പരികലനത്തിനും, പദാർഥങ്ങൾ തങ്ങളിൽ പ്രവർത്തിച്ച് യൌഗികങ്ങളുണ്ടാകുന്നതിന്റെ സൂചന ലഭ്യമാക്കുന്നതിനും മറ്റും അനുമാപനതന്ത്രങ്ങൾ ഉപയോഗിക്കാവുന്നതാണ്.



</doc>
<doc id="154065" url="https://ml.wikipedia.org/wiki?curid=154065" title="വാസനാവികൃതി">
വാസനാവികൃതി

മലയാളത്തിലെ ആദ്യത്തെ ചെറുകഥയാണ് വേങ്ങയിൽ കുഞ്ഞിരാമൻ നായനാർ രചിച്ച വാസനാവികൃതി.1891ൽ "വിദ്യാവിനോദിനി" മാസികയിലാണ് ഇത് പ്രസിദ്ധീകരിച്ചത്. പാത്രസ്വഭാവപ്രധാനവും കർമ്മഫലത്തിന്റെ അനിവാര്യതയെ ആലോചനാമൃതമാക്കി നർമ്മബോധത്തോടെ ചിത്രീകരിക്കുന്നതുമായ സരസകഥയാണിത്.

പാരമ്പര്യവശാൽ കള്ളനായ ഇക്കണ്ടക്കുറുപ്പാണ് ഈ കഥയിലെ നായകൻ. “രാജ്യശിക്ഷ അനുഭവിച്ചിട്ടുള്ളതിൽ എന്നെപ്പോലെ ഭാഗ്യഹീനന്മാരായി മറ്റാരും ഉണ്ടായിട്ടില്ല..” എന്ന കഥാനായകന്റെ ആത്മഗതത്തോടെയാണ് ഈ ചെറുകഥ ആരംഭിക്കുന്നത്. മോഷണക്കുറ്റമാരോപിച്ച് 6 മാസം തടവും 12 അടിയും ശിക്ഷയേറ്റു വാങ്ങി കസ്റ്റഡിയിൽ നിന്ന് പുറത്തു വരുന്ന ഇക്കണ്ടക്കുറുപ്പ് മോഷണവൃത്തി ഉപേക്ഷിച്ച് ഒരു നല്ല ജീവിതം തുടങ്ങുവാനുള്ള തീരുമാനമെടുക്കുന്നതോടെ നർമ്മരസത്തിൽ ചാലിച്ച ഈ കഥ അവസാനിക്കുന്നു.


</doc>
<doc id="154078" url="https://ml.wikipedia.org/wiki?curid=154078" title="വാനനിരീക്ഷണം">
വാനനിരീക്ഷണം

ആകാശം, നക്ഷത്രരാശികൾ, നക്ഷത്രങ്ങൾ, ഗ്രഹങ്ങൾ, ഉപഗ്രഹങ്ങൾ, മേഘങ്ങൾ, അന്തരീക്ഷം, മറ്റു പ്രതിഭാസങ്ങൾ തുടങ്ങി മനുഷ്യനെ എക്കാലത്തും കൗതുകമുണർത്തയിരുന്ന പ്രപഞ്ചത്തെക്കുറിച്ചുള്ള അറിവും അനുഭൂതിയും പകരുന്ന ഒരു കലയാണ് വാനനിരീക്ഷണം അഥവാ സ്കൈ വാച്ച് (Sky Watch). കൗതുകകരവും വിജ്ഞാനപ്രദവുമായ ഈ നിരീക്ഷണങ്ങളിൽ നഗ്നനേത്രങ്ങൾ കൊണ്ടുള്ള കാഴ്ച മുതൽ വലിയ ഒബ്സർവേറ്ററികളിലെ പടുകൂറ്റൻ വാനനിരീക്ഷണങ്ങൾ വരെ ഉൾപ്പെടുന്നു. ചരിത്രാധീത കാലം തൊട്ടെ മനുഷ്യനിൽ ആഹ്ലാദമുയർത്തിയ വാനനിരീക്ഷണത്തിന് മനുഷ്യന്റെ ആരംഭത്തോളം തന്നെ പഴക്കമുണ്ട്. വാനനിരീക്ഷണങ്ങൾക്കായി ഒട്ടേറെ ശാസ്ത്രീയ സംവിധാനങ്ങൾ ഇന്ന് ലഭ്യമാണ്. വിനോദം എന്നതിനൊപ്പം പ്രപഞ്ചോൽപ്പത്തിയെക്കുറിച്ചും പ്രപഞ്ചസംവിധാനങ്ങളെ കുറിച്ചും ചിന്തിക്കുവാനും വാന നിരീക്ഷണം സഹായിക്കുന്നു.



കേരളത്തിൽ പ്രവർത്തിച്ചു വരുന്ന ഒരു പ്രമുഖ അമേച്വർ വാന നിരീക്ഷണ സംഘടനയാണ് ആസ്ട്രോ കേരള.തിരുവനന്തപുരം പ്ലാനറ്റേറിയം കേന്ദ്രീകരിച്ചു പ്രവർത്തിക്കുന്ന ഈ കൂട്ടായ്മയ്ക്ക് എല്ലാ ജില്ലകളിലും ഘടകങ്ങളും ഉണ്ട്.



</doc>
<doc id="154095" url="https://ml.wikipedia.org/wiki?curid=154095" title="നക്ഷത്രബംഗ്ലാവ്">
നക്ഷത്രബംഗ്ലാവ്

വാനനിരീക്ഷണങ്ങൾക്കും ജ്യോതിശാസ്ത്രപരമായ അറിവുകൾ പകരുന്ന എക്സിബിഷനുകൾക്കും വേണ്ടിയുളള നിലയങ്ങളാണ് പ്ലാനെറ്റോറിയങ്ങൾ (ഇംഗ്ലീഷ്:Planetarium) അഥവാ നക്ഷത്രബംഗ്ലാവ്.


</doc>
<doc id="154100" url="https://ml.wikipedia.org/wiki?curid=154100" title="മോളി">
മോളി

അലങ്കാരമത്സ്യവളർത്തൽ രംഗത്ത് ശ്രദ്ധേയമായ ഒരു ശുദ്ധജല മത്സ്യമാണ് മോളി. ഗപ്പി, എൻഡ്‌ലർ മത്സ്യം എന്നിവ ഉൾപ്പെടുന്ന പൊയിസിലിഡേ എന്ന കുടുംബത്തിൽപ്പെട്ട ഇവ 
മെക്സിക്കോയ്ക്ക്‌ തദ്ദേശീയമാണ്.

താരതമ്യേന ലവണാംശം കൂടിയ ജലത്തിൽ കഴിയുന്ന ഒരു ശുദ്ധജല മത്സ്യമാണ് മോളി. ഇവയിൽ ആൺ മത്സ്യം പെൺമത്സ്യത്തെ അപേക്ഷിച്ച് താരതമ്യേന ചെറുതാണ്. പൂർണ്ണവളർച്ചയെത്തിയ ഒരാൺമത്സ്യത്തിന് ശരാശരി എട്ട് സെൻറീമീറ്ററും പെൺ മത്സ്യത്തിന് 12 സെൻറീമീറ്ററും ആണ് നീളം. 3 മുതൽ 5 വർഷം വരെയാണ് ആണ് ഇവയുടെ ആയുർദൈർഘ്യം.
താരതമ്യേനെ ശാന്ത സ്വഭാവക്കാരായ ഇവ കൂട്ടമായി സഞ്ചരിക്കുന്ന സ്വഭാവക്കാരാണ്. ഇത്തരം കൂട്ടങ്ങളിൽ ഒരാൺ മത്സ്യവും അനേകം പെൺമത്സ്യങ്ങളും കാണും.

ഇത് പ്രധാനമായും സസ്യഭുക്കുകളാണ്. പായലുകളും മറ്റ് സസ്യങ്ങളും ആണ് ആണ് പ്രകൃതിയിൽ ഇവയുടെ ഭക്ഷണം. വളർത്തു മത്സ്യങ്ങൾക്ക്‌ പെല്ലെറ്റിന് പുറമേ ചീരയും വെള്ളരിക്കയും നൽകാവുന്നതാണ്. ചെമ്മീൻ പരിപ്പും ചെറിയ വിരകളും ഇവ അകത്താക്കാറുണ്ട്.
എട്ടാഴ്ച പ്രായമെത്തുമ്പോൾ ഇവ പ്രജനനത്തിന് സജ്ജമാക്കുന്നു. ഇവയിൽ ആൺ മത്സ്യത്തിന്റെ പിൻചിറക് കൂർത്തതാണ്. പെൺ മത്സ്യത്തിന്റെ ഉദരം താരതമ്യേന വലുതും പിൻ ചിറക് വിശറിയുടെ ആകൃതിയിലും ആണ്. മറ്റ് പല മത്സ്യങ്ങളിൽനിന്നും വ്യത്യസ്തമായി ഇവയിൽ ബീജസങ്കലനം ആന്തരികമാണ്. മോളികൾ ജീവജ മത്സ്യങ്ങളാണ്, അതായത് ഇവ കുഞ്ഞുങ്ങളെ ജീവനോടെ പ്രസവിക്കുന്നു.35 മുതൽ 45 ദിവസമാണ് ഗർഭകാലം.ഒറ്റപ്രസവത്തിൽ ഇവയ്ക്ക് 100 കുഞ്ഞുങ്ങൾ വരെ ഉണ്ടാകും.

പ്രകൃതിയിൽ ഇവയ്ക്ക് പൊതുവേ വെള്ളി നിറമാണെങ്കിലും മത്സ്യകർഷകർ വിവിധ ഇനങ്ങളിലുള്ള മോളികളെ വികസിപ്പിച്ചെടുത്തിട്ടുണ്ട്. പൊയിസീലിയ ജനുസ്സിൽ പെട്ട മറ്റ് മത്സ്യങ്ങളും മോളി എന്ന പേരിൽ അറിയപ്പെടുന്നതിനാൽ അവ കൂടി താഴെ ചേർക്കുന്നു.
വീർത്തിരിക്കുന്ന ഉദരഭാഗത്തോട് കൂടിയ ഒരിനമാണ് ബലൂൺ മോളി ("Poecilia latipinnata").

ഇവയുടെ മുകൾ വശത്തുള്ള ചിറക് കപ്പലിന്റെ പായകൾക്ക് സമാനമായതിനാലാണ് ഇവയ്ക്ക് ഈ പേര് വന്നത്. "Poecilia latipinnata" എന്നതാണ് ശാസ്ത്രനാമം.

അർദ്ധചന്ദ്രാകൃതിയിലുള്ള ഇവയുടെ വാൽ കിന്നരം പോലെ പോലെ ഇരിക്കുന്നതിനാലാണ് ഇവയ്ക്ക് ഈ പേര് വന്നത്. 
ഇവയെ കൂടാതെ സാധാരണയിനം മോളികൾ പലനിറങ്ങളിൽ ലഭ്യമാണ്. ചോക്ലേറ്റ്, ഡൽമേഷ്യൻ, ഓറഞ്ച്, വെള്ളി, സ്വർണ എന്നീ സാധാരണയിനങ്ങൾ ലഭ്യമാണ്.


</doc>
<doc id="154103" url="https://ml.wikipedia.org/wiki?curid=154103" title="അനുയോഗം">
അനുയോഗം

ഗണിതശാസ്ത്രത്തിൽ, ഒരു ഗണത്തിലെ അംഗങ്ങളെ മറ്റൊരു ഗണത്തിലെ അംഗങ്ങളുമായി ബന്ധിപ്പിക്കുന്ന പ്രക്രിയാണ് അനുയോഗം. സാംഗത്യമെന്നും ഇതിനു പേരുണ്ട്. 


എണ്ണാൻ തുടങ്ങുന്നതിനു മുമ്പുതന്നെ പ്രാചീന മനുഷ്യൻ, അനുയോഗത്തെക്കുറിച്ചു മനസ്സിലാക്കിയിരുന്നിരിക്കണം. ആട്ടിൻ പറ്റത്തെ ആലയിൽനിന്നു പുറത്തേക്കു വിടുമ്പോൾ ചുള്ളിക്കമ്പുകൾ പെറുക്കിവച്ചോ ചുമരിൽ അടയാളങ്ങൾ വരച്ചോ ഇത്ര ആടുണ്ടെന്ന "റിക്കാർഡ്" സൂക്ഷിക്കുകയും ആട്ടിൻപറ്റം മടങ്ങിവരുമ്പോൾ റിക്കാർഡുമായി ഒത്തുനോക്കുകയും ചെയ്തിരിക്കും. ഒന്നിനൊന്ന് അനുയോഗമാണ് ഈ സമ്പ്രദായത്തിൽ കാണുന്നത്. 

ഗ്രൂപ്പ് സിദ്ധാന്തം



</doc>
<doc id="154111" url="https://ml.wikipedia.org/wiki?curid=154111" title="ശിക്ഷ സ്ക്കൂളുകളിൽ">
ശിക്ഷ സ്ക്കൂളുകളിൽ

മുൻകാലങ്ങളിൽ സ്ക്കൂളിൽ അച്ചടക്കം നിലനിർത്തുന്നതിനായി ശാരീരിക ശിക്ഷ അനുവദിച്ചിരുന്നു എന്നാൽ ആധുനിക വിദ്യാഭ്യാസ കാഴ്ചപ്പാടുകളും നിരവധി ഗവൺമെൻറ് ഉത്തരവുകളും സ്ക്കൂളുകളിലെ എല്ലാത്തരം ശിക്ഷകളേയും നിരോധിച്ചിരിക്കുകയാണ്.ശാരീരികമായ ശിക്ഷകൾ മാത്രമല്ല മാനസികമായ ശിക്ഷകൾ, ക്ലാസിനു വെളിയിൽനിർത്തൽ,എഴുനേൽപ്പിച്ചുനിറുത്തൽ,അധിക്ഷേപിക്കൽപരിഹസിക്കൽ തുടങ്ങി എല്ലാവിധ ശിക്ഷകളും കേരളത്തിലെ സ്ക്കൂളുകളിൽ നിരോധിച്ചിരിക്കുകയാണ്.


</doc>
<doc id="154127" url="https://ml.wikipedia.org/wiki?curid=154127" title="രാശിപ്രഭ">
രാശിപ്രഭ

ശരത്കാല പ്രഭാതങ്ങളിൽ സൂര്യോദയത്തിനു മുമ്പായി കിഴക്കൻ ചക്രവാളത്തിൽ കാണുന്ന പിരമിഡ് ആകൃതിയിലുള്ള പ്രഭയാണ് രാശിപ്രഭ (കള്ളപ്രഭാതം) എന്ന് അറിയപ്പെടുന്നത്. ഇത് ആകാശഗംഗയുടെ പ്രഭയെ ഓർമ്മപ്പെടുത്തുമെങ്കിലും അതിനേക്കാൾ തിളക്കമുള്ളതും ആകാശഗംഗയുമായി ബന്ധമില്ലാത്തതുമാണ്. സൗരയൂഥാന്തർഭാഗങ്ങളിലുള്ള (ഗ്രഹാന്തര ) പൊടിപടലങ്ങളിൽ തട്ടി പ്രതിഫലിക്കുന്ന സൂര്യപ്രകാശമാണ് ഈ പ്രതിഭാസത്തിന് കാരണം. സൗരയൂഥ രൂപീകരണ വേളയിൽ ഗ്രഹങ്ങളോ ചെറിയ ജ്യോതിർ ഗോളങ്ങളോ പോലും ആകാൻ കഴിയാതിരുന്ന ശിഷ്ടപദാർത്ഥങ്ങളാണിവ. പുലർച്ചക്ക് ഉണരുന്നവർ ഇതിനെ പ്രഭാതവെളിച്ചമായി തെറ്റിദ്ധരിക്കാറുള്ളതിനാൽ കള്ളപ്രഭാതം എന്നും വിളിക്കപ്പെടുന്നു.

</doc>
<doc id="154144" url="https://ml.wikipedia.org/wiki?curid=154144" title="വാനനിലയം">
വാനനിലയം

ആകാശം, ഗാലക്സികൾ, നക്ഷത്രങ്ങൾ, ഗ്രഹങ്ങൾ, ആകാശവസ്തുക്കൾ, ബഹിരാകാശ പ്രതിഭാസങ്ങൾ മുതലായവ നേരിൽ നിരീക്ഷിക്കാനുളള നിലയങ്ങളാണ് വാനനിലയങ്ങൾ അഥവാ ഒബ്സെർവേറ്ററികൾ (Observatory) . മാനത്തേക്കു തുറന്ന വാതിലുകളെന്ന് ഇവയെ വിശേഷിപ്പിക്കാം. ഭൂമിയിലും ഭൂമിക്ക് പുറത്തും ബഹിരാകാശത്തും ഇത്തരം നിലയങ്ങൾ പ്രവർത്തിക്കുന്നുണ്ട്. ജിജ്ഞാസയുണർത്തുന്ന ദൃശ്യാനുഭവങ്ങളാണ് വാനനിലയങ്ങൾ നൽകുന്നത്. പരിസ്ഥിതി മലിനീകരണങ്ങൾ കുറഞ്ഞ കുന്നിൻപുറങ്ങളോ ഒഴിഞ്ഞ പ്രദേശങ്ങളിലോ ആണ് സാധാരണ ഇത്തരം നിലയങ്ങൾ സ്ഥാപിക്കാറുള്ളത്. ഒട്ടേറെ പുതിയ കണ്ടെത്തലുകൾക്ക് രംഗഭൂമിയാവുന്നതും ഇത്തരം വാനനിലയങ്ങളാണ്.

പുരാതന കാലം മുതൽക്കേ പലരീതിയിലുള്ള വാനനിലയങ്ങൾ നിലനിന്നിരുന്നു. എന്നാൽ ശാസ്ത്രീയമായ രീതിയിലുള്ള വാനനിലയങ്ങളാരംഭിച്ചത് മധ്യകാല ഇസ്ലാമികയുഗത്തിലാണ്.എഡി. 825 ൽ ബാഗ്ദാദിലാരംഭിച്ച ശംസിയ്യ ഒബ്സർവേറ്ററി അതിൽ പ്രധാനപ്പെട്ടതായിരുന്നു. ഒമ്പതാം നൂറ്റാണ്ടുമുതൽ പതിനഞ്ചാം നൂറ്റാണ്ടുവരെ വ്യവസ്ഥാപിതമായ രീതിയിൽ ധാരാളം വാനനിലയങ്ങൾ ഇവിടെ പ്രവർത്തിച്ചിരുന്നു.പ്രധാനവാന നിലയങ്ങൾ താഴെ ചേർക്കുന്നു.


</doc>
<doc id="154148" url="https://ml.wikipedia.org/wiki?curid=154148" title="മഴവിൽ തവള">
മഴവിൽ തവള

വംശനാശം സംഭവിച്ചു എന്ന് കരുതിയുന്ന ഒരു തവളയാണ് മഴവിൽ തവള.പേര് പോലത്തന്നെ മഴവില്ലിന്റെ നിറമാണ് ഇവയ്ക്ക്. 1924 ന് ശേഷം അപ്രത്യക്ഷമായ ഈ ജീവിവർഗ്ഗത്തെ യൂണിവേഴ്‌സിറ്റി മലേഷ്യ സരാവാകി (UNIMAS) ലെ ഡോ.ഇന്ദ്രനീൽ ദാസിന്റെ നേതൃത്വത്തിലുള്ള സംഘം, ബോർണിയയയിലെ വിദൂര വനപ്രദേശത്ത് മാസങ്ങളോളം നടത്തിയ രാത്രിയിൽ തിരച്ചിലിനിടയിൽ കണ്ടത്തുകയായിരുന്നു.

"കൺസർവേഷൻ ഇന്റർനാഷണൽ" 2010 ൽ "ഗ്ലോബൽ സെർച്ച് ഫോർ ലോസ്റ്റ് ആംഫീബിയൻസ്" പദ്ധതി അവതരിപ്പിക്കുമ്പോൾ, 'ലോകത്തെ 10 മോസ്റ്റ് വാണ്ടഡ് തവളകളി'ലൊന്നായി പറഞ്ഞിരുന്നതാണ് 'ആൻസോനിയ ലാറ്റിഡിസ്‌ക' (Ansonia latidisca) എന്ന് ശാസ്ത്രീയനാമമുള്ള മഴവിൽ തവള.


</doc>
<doc id="154151" url="https://ml.wikipedia.org/wiki?curid=154151" title="വേണുബാപ്പു">
വേണുബാപ്പു

മലയാളിയായ ഒരു ജ്യോതിശാസ്ത്രജ്ഞനാണ് വേണുബാപ്പു (ഓഗസ്റ്റ് 10 1927-ഓഗസ്റ്റ് 19 1982). കണ്ണൂർ ജില്ലയിലെ തലശ്ശേരിയിലാണ് അദ്ദേഹത്തിന്റെ ജനനം. അറിയപ്പെടുന്ന മുഴുവൻ പേര് മണാലി കല്ലാട്ട് വൈനു ബാപ്പു (English: Manali Kallat Vainu Bappu). അന്താരാഷ്ട്ര ജ്യോതിശാസ്ത്ര യൂണിയന്റെ (International Astronomical Union) പ്രസിഡണ്ടായി തെരഞ്ഞെടുക്കപ്പെട്ട ആദ്യ ഭാരതീയനാണ് ഇദ്ദേഹം.

“ഇന്ത്യൻ ഇൻസ്റ്റിറ്റ്യൂട്ട് ഓഫ് ആസ്ട്രോഫിസിക്സും” (Indian Institute of Astrophysics) “വൈനു ബാപ്പു ഒബ്സർ‌വേറ്ററി” (Vainu Bappu Observatory)യും ഉൾപ്പെടെ ഇന്ത്യയിൽ നിരവധി ജ്യോതിശാസ്ത്ര നിരീക്ഷണ കേന്ദ്രങ്ങൾ സ്ഥാപിക്കുന്നതിൽ ഇദ്ദേഹം പ്രധാന പങ്കു വഹിച്ചിട്ടുണ്ട്. 1970 ൽ ശാസ്ത്രജ്ഞർക്കുള്ള ഇന്ത്യയിലെ ഏറ്റവും വലിയ ബഹുമതിയായ ഭട്നഗർ അവാർഡ് ലഭിച്ചു.

ഇദ്ദേഹത്തിന്റെ പേരിൽ ഒരു വാൽനക്ഷത്രവുമുണ്ട് “ബാപ്പു-ബോക്ക്-ന്യുക്രിക്ക് വാൽ‌നക്ഷത്രം” (Bappu-Bock-Nukrik Comet). 1949-ൽ അമേരിക്കയിലെ ഹാർവാർഡിൽ (Harvard)ൽ വെച്ച് അദ്ദേഹം കണ്ടെത്തിയ വാൽനക്ഷത്രമാണിത്. ഈ വാൽ നക്ഷത്രത്തിന്റെ യാത്രാവഴിയും വിശദാശങ്ങളും ബാർട്ട് ജെ. ബോക്ക്, ഗോര്ഡതൻ ന്യുക്രിക്ക് എന്നീ ശാസ്ത്രജ്ഞരാണ് തയ്യാറാക്കിയത്. ഇവരുടെ മൂവരുടേയും പേരിൽ നിന്നാണ് ബാപ്പു-ബോക്ക്-ന്യുക്രിക്ക് വാൽ നക്ഷത്രത്തിന് ആ പേര് കിട്ടിയത്. 1949 ൽ അസ്റ്റ്രോണൊമിക്കൽ സൊസൈറ്റി ഓഫ് പസിഫിക് (Astronomical Society of the Pacific) ഇതു മുൻ നിർത്തി അദ്ദേഹത്തിന് ഡൊൺഹൊ കോമറ്റ് മെഡൽ (Donhoe-Comet-Medal) സമ്മാനിച്ചു.

ഏഷ്യയിലെ ഏറ്റവും ശക്തമായ ടെലസ്കോപ്പിന് അദ്ദേഹത്തിന്റെ സ്മരണാർഥം "വൈനു ബാപ്പു ടെലസ്കോപ്പ്" (Vainu Bappu Telescope) എന്നാണ് പേരിട്ടിരിക്കുന്നത്. ഇന്ത്യൻ ഇൻസ്റ്റിറ്റ്യൂട്ട് ഓഫ് ആസ്ട്രോഫിസിക്സിന്റെ കീഴിലെ പ്രധാന വാനനിരീക്ഷണ കേന്ദ്രങ്ങളിലൊന്നായ തമിഴ്നാട്ടിലെ കവലൂരിലെ “വൈനു ബാപ്പു ഒബ്സർ‌വേറ്ററി” (Vainu Bappu Observatory) യിൽ ഈ ടെലസ്കോപ്പ് (2.3 മീറ്റർ) ഉപയോഗിക്കുന്നു. ഇന്ത്യൻ പ്രധാനമന്ത്രിയായിരുന്ന രാജീവ് ഗാന്ധി 1986 ൽ ഈ ടെലസ്കോപ്പ് ഉദ്ഘാടനം ചെയ്തു. 1971ൽ ഈ വാനനിരീക്ഷണ കേന്ദ്രത്തിന്റെ നിർമ്മാണത്തിന് ബാപ്പു തുടക്കം കുറിച്ചു.

ചില പ്രത്യേക തരം നക്ഷത്രങ്ങളുടെ പ്രകാശ തീവ്രതയും വർണ്ണ, കാന്തിക മാനങ്ങളും (Spectral features) തമ്മിൽ പൊരുത്തമുള്ളതായി വൈനു ബാപ്പുവും അദ്ദേഹത്തിന്റെ, അമേരിക്കക്കാരനായ സഹശാസ്ത്രജ്ഞൻ കോളിൻ സി. വിൽസണും (Olin Chaddock Wilson) മനസ്സിലാക്കി. പാലോമർ ഒബ്സർ‌വേറ്ററിയിൽ (Palomar Observatory, California, U.S.A.)വെച്ച് നക്ഷത്രങ്ങളെ നിരീക്ഷിച്ചു കൊണ്ടിരിക്കെയാണ് 1957 ൽ ഇവർ ഈ സവിശേഷത കണ്ടെത്തിയത്. ഈ പ്രതിഭാസത്തിന് “ബാപ്പു-വില്സൻ പ്രഭാവം” (Wilson-Bappu effect) എന്ന പേരിൽ അംഗീകാരം കിട്ടി.

നാഷണൽ ഇൻസ്റ്റിറ്റ്യൂട്ട് ഓഫ് സയൻസിൽ സീനിയർ റിസർച്ച് ഫെലോ ആയ ശേഷം പിന്നീട് ഉത്തർപ്രദേശിലെ നൈനിറ്റാൾ സ്റ്റേറ്റ് ഒബ്സർവേറ്ററിയിൽ വച്ച് ചൊവ്വാ ഗ്രഹത്തിലെ പൊടിക്കാറ്റ് കണ്ടെത്തി.

1927 ആഗസ്റ്റ്, 10 ന് മദ്രാസ് പ്രവിശ്യയുടെ ഭാഗമായ ഇന്നത്തെ തലശ്ശേരിയിൽ ഒരു തീയ്യ കുടുംബത്തിലാണ് ജനനം. മണാലി കുക്കുഴി (Manali Kukuzhi)യുടേയും സുനന്ദ ബാപ്പു (Sunanna Bappu)വിന്റേയും ഒരേയൊരു മകനായിരുന്നു ഇദ്ദേഹം. ഹൈദരാബാദ് ‘നിസ്സാമിയ ഒബ്സർവേറ്ററി’ (Nizamiah Observatory, Hyderabad Andhra Pradesh)യിൽ അസിസ്റ്റന്റായിരുന്നു വേണുബാപ്പുവിന്റെ പിതാവ്.
ഹൈദരാബാദിലെ പ്രാഥമിക വിദ്യാഭ്യാസത്തിനു ശേഷം മദ്രാസ് യൂണിവേഴ്സിറ്റി (Madras University)യിൽ നിന്നും ബിരുദാനന്തര ബിരുദമെടുത്തു. 1949 ൽ അമേരിക്കയിലെ ഹാര്വാdർഡ് ഗ്രാഡ്യുവേറ്റ് സ്കൂൾ ഓഫ് ആസ്റ്റ്രോണൊമി (Harvard Graduate School of Astronomy)യിൽ നിന്നും പി.എച്ച്ഡി.യെടുത്തു. പിന്നീട് പാലോമർ ഒബ്സർവേറ്ററിയിൽ വാനനിരീക്ഷകനായി ചേർന്നു. 
മാഹി സ്വദേശിനിയായ യമുനയാണ് ഭാര്യ.
ഇന്ത്യയിൽ തിരിച്ചെത്തിയ ബാപ്പു 1953 ൽ ഉത്തര്പ്രഫദേശിലെ നൈനിറ്റാളി (ഇപ്പോൾ ഉത്തരഖണ്ഡ് സംസ്ഥാനം)ൽ ഒരു വാനനിരീക്ഷണ കേന്ദ്രം നിർമ്മിക്കുന്ന ജ്യോതിശാസ്ത്രജ്ഞരുടെ സംഘത്തലവനായി നിയമിതനായി. സ്റ്റേറ്റ് ഒബ്സർവേറ്ററി.
പിന്നീട് കൊടൈക്കനാൽ ഒബ്സർവേറ്ററിയിൽ ഡയറക്ടറായി.
1982 ഓഗസ്റ്റ് 19-നു ൽ ഇദ്ദേഹം മരണമടഞ്ഞു.



</doc>
<doc id="154158" url="https://ml.wikipedia.org/wiki?curid=154158" title="അനുരഞ്ജനം">
അനുരഞ്ജനം

തൊഴിൽ-മാനേജ്മെന്റ് തർക്കങ്ങൾ രമ്യതയിലാക്കുന്നതിന് ഒരു മൂന്നാംകക്ഷി ഇടപെടുന്ന സമ്പ്രദായമാണ് അനുരഞ്ജനം. വ്യവസായത്തർക്കങ്ങൾ പണിമുടക്കിലും ലോക്കൌട്ടിലും ചെന്നെത്താറുണ്ട്; പണിമുടക്കും ലോക്കൌട്ടും കൂടാതെ സന്ധിസംഭാഷണങ്ങൾവഴി രമ്യതയിലാകുന്ന പതിവുമുണ്ട്. ക്ഷേമരാഷ്ട്രസിദ്ധാന്തത്തിന്റെ ആവിർഭാവത്തോടെ പണിമുടക്കും ലോക്കൌട്ടും മൂലം വേതനവും ലാഭവും നഷ്ടപ്പെടുന്നത് ഒഴിവാക്കണമെന്നുള്ള കാര്യത്തിൽ ഇരുകൂട്ടരും ശ്രദ്ധിച്ചുതുടങ്ങി. സംഘടിതമായ വിലപേശലിന് സൌകര്യമുള്ള മേഖലകളിൽ തർക്കങ്ങൾ രമ്യമായി പരിഹരിക്കുന്നതിന് എല്ലാ രാഷ്ട്രങ്ങളിലും നിയമവ്യവസ്ഥകളുണ്ട്.

തർക്കത്തിന്റെ സ്വഭാവവും അവ ഒത്തുതീർപ്പിലാക്കാനുള്ള ശ്രമവും പല രാജ്യങ്ങളിലും വ്യത്യസ്തങ്ങളാണ്. വേതനം, ജോലിസമയം, പിരിച്ചുവിടൽ, സംഘടിതമായ വിലപേശൽ ഇവയെ ആധാരമാക്കിയാണ് സാധാരണ തൊഴിൽത്തർക്കങ്ങൾ ഉണ്ടാകാറുള്ളത്. വ്യാവസായിക പുരോഗതി കൈവന്നിട്ടുള്ള രാഷ്ട്രങ്ങളിൽ തൊഴിലാളിക്ക് പണി മുടക്കുന്നതിനുള്ള അവകാശമുണ്ട്. ക്ഷേമരാഷ്ട്രസംവിധാനത്തിൽ തൊഴിൽ-മാനേജ്മെന്റ് തർക്കങ്ങളിൽ സ്റ്റേറ്റിന്റെ കൈകടത്തലുകൾക്ക് സ്ഥാനമില്ല. എന്നാൽ രാഷ്ട്രത്തിന്റെ നന്മയെ ലാക്കാക്കിയും സാമ്പത്തികഭദ്രത അപകടത്തിലാകാതിരിക്കണമെന്നുള്ള താത്പര്യംകൊണ്ടും സ്റ്റേറ്റ്, തർക്കങ്ങളിൽ അവസാനമായി ഇടപെടാറുണ്ട്. മാധ്യസ്ഥം(mediation), അനുരഞ്ജനം ഇവ ഇതിൽപ്പെടുന്നു.

ഓരോ രാജ്യത്തും നിലവിലുള്ള നിയമവ്യവസ്ഥകളനുസരിച്ച് അനുരഞ്ജനനടപടികളിൽ വ്യത്യാസങ്ങളുണ്ട്. തർക്കകക്ഷികൾക്ക് ആവശ്യമായ വിവരങ്ങൾ നൽകുകയും കൂടിയാലോചനകൾവഴി തർക്കം ഒത്തുതീർപ്പിലാകുന്നതിനു സഹായിക്കുകയുമാണ് "അനുരഞ്ജനം" കൊണ്ടുദ്ദേശിക്കുന്നത്. തർക്കത്തിന്റെ പ്രത്യേക പരിതഃസ്ഥിതികൾ കണക്കിലെടുത്തുകൊണ്ടാണ് തർക്കങ്ങൾ തീർക്കുന്നതിന് അനുരഞ്ജകൻ ഒരുമ്പെടുന്നത്. എന്നാൽ അനുരഞ്ജകൻ തർക്കങ്ങളിലുണ്ടായിട്ടുള്ള പ്രശ്നങ്ങളിൽനിന്ന് അകന്നുനിൽക്കാറുണ്ട്. തൊഴിലാളികളും മാനേജ്മെന്റും തമ്മിൽ നേരിട്ടുള്ള സമ്പർക്കങ്ങൾ സാധ്യമല്ലാതെ വരുന്ന അവസരങ്ങളിൽ അനുരഞ്ജകന്റെ പ്രവർത്തനം അനിവാര്യമായിത്തീരുന്നു. പ്രശ്നങ്ങളെപ്പറ്റിയുള്ള വിധിപ്രസ്താവനകൾ അയാൾ നടത്താറില്ല. പ്രശ്നങ്ങളിൽ ഉണ്ടായിട്ടുള്ള ശരിയെയും തെറ്റിനെയുംപറ്റി തീർച്ചപ്പെടുത്തുന്നതിനെക്കാളേറെ രണ്ടു കക്ഷികൾക്കും സ്വീകാര്യമായരീതിയിൽ അനുരഞ്ജകൻ ഒത്തുതീർപ്പിന് സഹായിക്കുന്നു. തർക്കങ്ങൾ പരിഹരിക്കുന്നതിന് ചില നിർദ്ദേശങ്ങൾ സമർപ്പിക്കുകയും തർക്കപരിഹാരത്തിന് കക്ഷികളെ പ്രേരിപ്പിക്കുകയുമാണ് പതിവ്. തർക്കങ്ങൾ തീരുന്നതിന് തന്റെ നിർദ്ദേശങ്ങൾ സ്വീകാര്യമായിരിക്കുമെന്ന് അനുരഞ്ജകന് ബോധ്യമുണ്ടെങ്കിൽ മാത്രമേ അയാൾ നിർദ്ദേശങ്ങൾ മുന്നോട്ടു വയ്ക്കാറുള്ളു. അനുരഞ്ജനം രണ്ടു വിധത്തിലുണ്ട്; 

വ്യവസായത്തർക്കങ്ങൾ തുടരുകയാണെങ്കിൽ പ്രവർത്തനം സ്തംഭിക്കുകയും അങ്ങനെ രാജ്യത്തിന്റെ താത്പര്യങ്ങൾക്ക് ഹാനിയുണ്ടാകുമെന്നു വരികയും ചെയ്താൽ നിർബന്ധിത അനുരഞ്ജനം നടപ്പാക്കാറുണ്ട്. തർക്കങ്ങളുടെ ഫലമായി പൊതുസ്ഥാപനങ്ങളുടെ പ്രവർത്തനങ്ങൾ നിലച്ചാൽ പ്രശ്നം മാധ്യസ്ഥത്തിനും അനുരഞ്ജനത്തിനും വിടണമെന്നും അനുശാസിക്കുന്ന നിയമങ്ങളുണ്ട്.

അനുരഞ്ജന നടപടികൾക്ക് വിധേയമായി തർക്കം ഒത്തുതീർപ്പിലെത്തിക്കുന്നതിനും അനുരഞ്ജനം തൃപ്തികരമല്ലെങ്കിൽ പണിമുടക്കുന്നതിനും ലോക്കൌട്ടുചെയ്യുന്നതിനും കക്ഷികൾക്ക് അവകാശമുണ്ട്. തർക്കങ്ങൾ രമ്യമായി പരിഹരിക്കാൻ കഴിഞ്ഞില്ലെങ്കിൽ പുറമേയുള്ള ഒരു കക്ഷിയുടെ തീരുമാനങ്ങൾക്ക് വഴങ്ങേണ്ടിവരുമെന്നതുകൊണ്ട് കക്ഷികൾ പലപ്പോഴും അനുരഞ്ജനവ്യവസ്ഥകൾ സമ്മതിക്കുന്നു. 



</doc>
<doc id="154165" url="https://ml.wikipedia.org/wiki?curid=154165" title="അനുരഞ്ജനസമിതി">
അനുരഞ്ജനസമിതി

ഇന്ത്യയിലെ വ്യവസായത്തർക്ക നിയമത്തിലെ 5-ആം വകുപ്പനുസരിച്ച്, ഏതെങ്കിലും വ്യവസായത്തർക്കം തീരുമാനിക്കുന്നതിന് സന്ദർഭാനുസരണം ഔദ്യോഗികഗസറ്റിൽ ഗവൺമെന്റ് പ്രസിദ്ധപ്പെടുത്തുന്ന വിജ്ഞാപനം മുഖേന രൂപവത്കൃതമാകുന്ന സമിതിയാണ് അനുരഞ്ജനസമിതി. സമിതിയിൽ ഒരു അധ്യക്ഷനും ഗവൺമെന്റിന് യുക്തമെന്നു തോന്നുന്നതുപോലെ രണ്ടോ അല്ലെങ്കിൽ നാലോ മറ്റംഗങ്ങളും ഉണ്ടായിരിക്കേണ്ടതാകുന്നു. അധ്യക്ഷൻ ഒരു കക്ഷിയിലും പെടാത്തയാളും മറ്റംഗങ്ങൾ തർക്കത്തിലെ കക്ഷികളിൽ ഓരോന്നിന്റെയും ശുപാർശയനുസരിച്ച് എണ്ണം തുല്യമാകത്തക്കവണ്ണം നിയമിക്കപ്പെടുന്നവരുമായിരിക്കും. എന്നാൽ ഏതെങ്കിലും ഒരു കക്ഷി അങ്ങനെ നിയമിക്കപ്പെടുന്നതിനു വേണ്ട ശുപാർശ, നിർദിഷ്ട സമയത്തിനുള്ളിൽ ചെയ്യുന്നില്ലെങ്കിൽ, ഗവൺമെന്റിന്, ആ കക്ഷിയെ പ്രതിനിധാനം ചെയ്യാനുള്ള ആളെയോ ആളുകളെയോ നിയമിക്കാം. ഒരു സമിതിയിലെ അധ്യക്ഷനോ അംഗങ്ങളിൽ ആരെങ്കിലുമോ ഹാജരില്ലെന്നോ അംഗസ്ഥാനങ്ങളിൽ ഒഴിവുണ്ടെന്നോ വന്നാലും നിർണയിക്കപ്പെട്ട കോറമുള്ള പക്ഷം അതിന് പ്രവർത്തിക്കാവുന്നതാണ്. എന്നാൽ അധ്യക്ഷന്റെയോ ഏതെങ്കിലും അംഗത്തിന്റെയോ സേവനം ലഭിക്കാതെ വന്നിരിക്കുന്നുവെന്ന് ഗവൺമെന്റ് ആ സമിതിയെ അറിയിക്കുന്നുവെങ്കിൽ പുതിയ അധ്യക്ഷനെയോ അംഗത്തെയോ നിയമിക്കുന്നതുവരെ സമിതിക്കു പ്രവർത്തിക്കുവാൻ പാടുള്ളതല്ല. അനുരഞ്ജനസമിതിക്ക്, ഈ ആവശ്യത്തിനു വ്യവസ്ഥ ചെയ്യുന്ന നിയമങ്ങൾക്കു വിധേയമായി, യുക്തമെന്നു തോന്നുന്ന നടപടികൾ സ്വീകരിക്കാവുന്നതാണ്. സമിതിക്ക് നിലവിലുള്ളതോ ഉദ്ഭവിച്ചേക്കാവുന്നതോ ആയ തർക്കത്തെപ്പറ്റി അന്വേഷണം നടത്തുന്നതിന്, ആ തർക്കം ഏതു സ്ഥാപനത്തെ സംബന്ധിച്ചാണോ ആ സ്ഥാപനത്തിലും അതിന്റെ പരിസരത്തിലും പ്രവേശിക്കാവുന്നതാണ്.

അന്വേഷണം നടത്തുന്നതിന്, സമിതിക്ക് സിവിൽ നടപടിക്രമത്തിലെ വ്യവസ്ഥകൾ അനുസരിച്ച് സാക്ഷികളെ ഹാജരാക്കുന്നതിനും വിസ്തരിക്കുന്നതിനും, രേഖകളും സാധനങ്ങളും ഹാജരാക്കിക്കുന്നതിനും, സാക്ഷികളെ വിസ്തരിക്കുന്നതിന് കമ്മീഷനെ നിയോഗിക്കുന്നതിനുമുള്ള അധികാരങ്ങളും, നിർണയിക്കപ്പെടാവുന്ന മറ്റധികാരങ്ങളുമുണ്ടായിരിക്കും. അതിന്റെ നടപടികൾ ഇന്ത്യൻ ശിക്ഷാ നിയമത്തിലെ 193-ഉം 228-ഉം വകുപ്പുകളുടെ അർഥത്തിൽ നീതിന്യായനടപടി ആയിരിക്കുന്നതാണ്. അധ്യക്ഷനും അംഗങ്ങളും പ്രസ്തുത നിയമമനുസരിച്ച് പൊതുജീവനക്കാരായി കരുതപ്പെടുന്നതാകുന്നു. സമിതിയുടെ തീരുമാനത്തിന് വിധേയമായ ഏതെങ്കിലും തർക്കത്തിന് എത്രയും നേരത്തേ ഒത്തുതീർപ്പുണ്ടാക്കുവാൻ വേണ്ടി കക്ഷികളെ പ്രേരിപ്പിക്കാൻ പര്യാപ്തമായ മാർഗങ്ങൾ സമിതി സ്വീകരിക്കേണ്ടതും അന്വേഷണം നടത്തേണ്ടതുമാകുന്നു.

ഒത്തുതീർപ്പായാൽ അതിനെപ്പറ്റി ഒരു റിപ്പോർട്ടും ഒത്തുതീർപ്പുമെമ്മോറാണ്ടത്തോടൊന്നിച്ച് ഗവൺമെന്റിന് അയച്ചുകൊടുക്കേണ്ടതാകുന്നു. ഒത്തുതീർപ്പുണ്ടാക്കാൻ കഴിയുന്നില്ലെങ്കിൽ, അന്വേഷണം അവസാനിച്ചാൽ എത്രയും നേരത്തേ, സമിതി തത്സംബന്ധമായി എടുത്ത നടപടിയെക്കുറിച്ചുള്ള വസ്തുതകളും സാഹചര്യങ്ങളും വിവരിച്ചുകൊണ്ടും അതിന്റെ തീരുമാനം രേഖപ്പെടുത്തിക്കൊണ്ടും ഒത്തുതീർപ്പുണ്ടാകാനിടയാക്കാതിരുന്ന കാരണങ്ങൾ ചൂണ്ടിക്കാണിച്ചുകൊണ്ടും തർക്കത്തിന്റെ തീരുമാനത്തിന് സമിതിക്കു ചെയ്യുവാനുള്ള ശുപാർശ ഇന്നതാണെന്നു പ്രസ്താവിച്ചുകൊണ്ടും ഒരു റിപ്പോർട്ട് ഗവൺമെന്റിന് അയച്ചുകൊടുക്കേണ്ടതാകുന്നു. ഒരു തർക്കം സമിതിയുടെ തീരുമാനത്തിനയച്ചുകൊടുത്താൽ സമിതി അതിന്റെ റിപ്പോർട്ട് രണ്ടു മാസത്തിനുള്ളിലോ, അതിൽ കുറവായ കാലയളവാണ് നിശ്ചയിച്ചിരിക്കുന്നതെങ്കിൽ ആ കാലയളവിനുള്ളിലോ സമർപ്പിക്കേണ്ടതാകുന്നു. ഈ കാലയളവ് നീട്ടിക്കൊടുക്കുവാനുള്ള അധികാരം ഗവൺമെന്റിനുണ്ട്. കൂടാതെ തർക്കകക്ഷികൾ രേഖാമൂലം സമ്മതിക്കുന്നപക്ഷം അങ്ങനെ സമ്മതിക്കുന്ന കാലത്തിനുള്ളിൽ സമിതി അതിന്റെ റിപ്പോർട്ട് സമർപ്പിച്ചാൽ മതിയാകുന്നതാണ്. 



</doc>
<doc id="154169" url="https://ml.wikipedia.org/wiki?curid=154169" title="എസ്. തങ്കമണി അമ്മ">
എസ്. തങ്കമണി അമ്മ

ഹിന്ദി പണ്ഡിതയും എഴുത്തുകാരിയുമാണ് എസ്. തങ്കമണി അമ്മ. (ജനനം: 1950 മാർച്ച്18)

പ്രസിദ്ധ ഹിന്ദി പ്രചാരകൻ പ്രൊഫ. ആർ. ജനാർദനൻപിള്ളയുടെയും ബി. സീതമ്മയുടെയും മകളായി 1950 മാർച്ച്18-ന് തിരുവനന്തപുരത്ത് കരിക്കകത്ത് ജനിച്ചു. 1971-ൽ ഒന്നാം റാങ്കോടെ ഹിന്ദിയിൽ എം.എയും കൊച്ചിൻ യൂണിവേഴ്സിറ്റിയിൽനിന്ന് 1976-ൽ ഡോക്ടറൽ ബിരുദവും നേടി. "ഹിന്ദിയിലെ ഖണ്ഡകാവ്യങ്ങൾ" ആയിരുന്നു ഗവേഷണ വിഷയം. 1973 മുതൽ കോളജ് അധ്യാപികയായി. 1987-ൽ കേരളയൂണിവേഴ്സിറ്റിയുടെ ഹിന്ദി വിഭാഗത്തിൽ റീഡറായി. ഹിന്ദി വിഭാഗം അധ്യക്ഷയുമായി. ദക്ഷിണഭാരതഹിന്ദി പ്രചാരസഭ, കേരളഹിന്ദി സാഹിത്യഅക്കാദമി, കേരള ഹിന്ദിപ്രചാരസഭ എന്നിവയിൽ സജീവമായി പ്രവർത്തിച്ചിട്ടുള്ള ഡോ. തങ്കമണി അമ്മ 2006-ൽ കേരളഹിന്ദി പ്രചാരസഭയുടെ പ്രസിഡന്റായി. സഭയുടെ മുഖപത്രമായ കേരൾജ്യോതിയുടെ മാനേജിങ് എഡിറ്ററുമാണ്.
പത്തോളം കൃതികൾ രചിച്ചിട്ടുള്ള ഇവർ ഗവേഷക, നിരൂപക എന്നതോടൊപ്പം കൃതഹസ്തയായ പരിഭാഷകയുമാണ്. മലയാളം കേ ഖണ്ഡകാവ്യ (1976), ആധുനിക് ഹിന്ദി ഖണ്ഡകാവ്യ (1987), സംസ്കൃതി കേ സ്വർ, മോഹൻ രാകേഷ് തുടങ്ങിയവയാണ് പ്രധാന കൃതികൾ. ഒ.എൻ.വി. യുടെ സ്വയംവരവും അയ്യപ്പപ്പണിക്കരുടെ ഗോത്രയാനവും തങ്കമണി അമ്മ ഹിന്ദിയിൽ പരിഭാഷപ്പെടുത്തി. അനേകം രചനകൾ ഹിന്ദിയിൽ നിന്ന് മലയാളത്തിലേക്കും തിരിച്ചും തർജമ ചെയ്തിട്ടുമുണ്ട്.

അഖിലേന്ത്യാ തലത്തിൽ അറിയപ്പെടുന്ന ഡോ. തങ്കമണിയുടെ സാഹിത്യയത്നങ്ങൾക്ക് അനേകം പുരസ്കാരങ്ങളും ലഭിച്ചു. അവയിൽ ഗണേശ് ശങ്കർ വിദ്യാർഥി അവാർഡ്, യു.പി. ഗവ. അവാർഡ്, സെൻട്രൽ ഹിന്ദി ഡയറക്ടറേറ്റ് അവാർഡ്, ഭാരതീയ അനുവാദ് പരിഷത്ത് അവാർഡ് എന്നിവ പ്രധാനമാണ്. സുരിനാമിൽ നടന്ന ഏഴാമത് അഖിലലോക ഹിന്ദിസമ്മേളനം ഡോ. തങ്കമണിയെ ആദരിക്കുകയുണ്ടായി.


</doc>
<doc id="154170" url="https://ml.wikipedia.org/wiki?curid=154170" title="തമസാനദി">
തമസാനദി

ഇതിഹാസ പ്രസിദ്ധമായ ഒരു നദിയാണ് തമസാനദി. രാമായണത്തിലും മഹാഭാരതത്തിലും ഈ നദിയുടെ മഹത്ത്വവും പവിത്രതയും വർണിച്ചു കാണുന്നു. ഉത്തർപ്രദേശിൽപ്പെട്ട പഴയ മഹിയൂർ സംസ്ഥാനത്തിന്റെ ദക്ഷിണ ഭാഗത്തുനിന്ന് ഉദ്ഭവിച്ച് അലാഹാബാദിന് 29 കി.മീ. തെക്കുമാറി തമസ ഗംഗാനദിയിൽ ചേരുന്നു. ഗംഗയുടെ ഒരു പോഷകനദിയാകയാൽ ഗംഗയുടെ ഭാഗം തന്നെയാണിതെന്ന വിശ്വാസവും പ്രാബല്യത്തിലുണ്ട്. ഇതിന്റെ തീരത്തായിരുന്നു വാല്മീകി മഹർഷിയുടെ ആശ്രമം. പാപനാശിനിയായ ഈ നദിയുടെ തീരത്ത് മഹർഷി മാധ്യാഹ്നിക കർമത്തിലേർപ്പെടുമ്പോഴാണ് ക്രൌഞ്ചമിഥുനത്തിലൊന്നിനെ വ്യാധൻ അമ്പെയ്തു വീഴ്ത്തിയ കരുണാർദ്ര ദൃശ്യം കാണുവാനിടയായത്. ക്രൌഞ്ചവധത്തിൽ പരിതപ്തനും കുപിതനുമായിത്തീർന്ന വാല്മീകിയിൽ നിന്ന് "മാനിഷാദ" എന്നു തുടങ്ങുന്ന ആദിശ്ലോകം നൈസർഗികമായി നിർഗമിച്ചു. ഈ ആദികാവ്യപ്പിറവി തമസയുടെ തീരത്തു വച്ചായിരുന്നു എന്ന് രാമായണം ബാലകാണ്ഡത്തിൽ വിവരിച്ചു കാണുന്നു. ഈ നദിയിലെ ജലം നല്ല മനുഷ്യരുടെ മനസ്സുപോലെ പ്രസന്നമാണെന്ന് ('രമണീയം പ്രസന്നാംബു സന്മനുഷ്യമനോ യഥാ') രാമായണത്തിൽ പ്രതിപാദിച്ചിട്ടുണ്ട്. ഭാരതീയർ, ഇതിനെ പുണ്യനദിയായി കരുതുകയും ഇതിന്റെ ജലം തീർഥമായി സേവിക്കുകയും ചെയ്യുന്നതായി മഹാഭാരതം ഭീഷ്മപർവത്തിൽ സൂചിപ്പിച്ചിരിക്കുന്നു.

മഹാകവി കുമാരനാശാൻ ചിന്താവിഷ്ടയായ സീതയിൽ-

എന്നു തമസയെ വർണിച്ചിട്ടുള്ളതും ഇവിടെ സ്മരണീയമാണ്.


</doc>
<doc id="154172" url="https://ml.wikipedia.org/wiki?curid=154172" title="എം.ആർ. തമ്പാൻ">
എം.ആർ. തമ്പാൻ

എഴുത്തുകാരൻ, പ്രഭാഷകൻ, സംഘാടകൻ, പ്രസാധകൻ. കൊല്ലം തേവള്ളിയിലെ() മേടയിൽ വീട്ടിൽ എൻ. രാഘവന്റെയും കെ. സരോജിനിയുടെയും മകനായി 1945 ജൂല. 2-ന് ജനിച്ചു. കേരള സർവകലാശാലയിൽ നിന്ന് എം.കോം., എൽ എൽ.ബി. ബിരുദങ്ങൾ എടുത്തശേഷം ബാങ്കിങ്ങിൽ ഡോക്ടറേറ്റ് നേടി. വിദ്യാർഥി യുവജനപ്രസ്ഥാനങ്ങളിൽ സജീവമായി പങ്കുകൊണ്ടു. കൊല്ലം എസ്.എൻ. കോളജ് യൂണിയൻ ചെയർമാൻ; കെ.എസ്.യു. - യൂത്ത് കോൺഗ്രസ് പ്രസ്ഥാനങ്ങളുടെ ജില്ലാ കമ്മിറ്റി പ്രസിഡന്റ്, സംസ്ഥാന നിർവാഹക സമിതി അംഗം എന്നീ നിലകളിലും പ്രവർത്തിച്ചിട്ടുണ്ട്. സർക്കാർ ജീവനക്കാർക്കു നല്കുന്ന ഭാഷാ പരിശീലന പദ്ധതിയിൽ പാർട് ടൈം ലക്ചറർ, കേരള സർവകലാശാല കൊമേഴ്സ് വിഭാഗത്തിൽ ഗസ്റ് ലക്ചറർ എന്നീ നിലകളിലും ഇദ്ദേഹം പ്രവർത്തിക്കുന്നു.
1968-ൽ യുണൈറ്റഡ് സ്റേറ്റ്സ് എഡ്യൂക്കേഷണൽ ഫൌണ്ടേഷൻ ഇന്ത്യയുടെ ആഭിമുഖ്യത്തിൽ ബറോഡയിലെ എം.എസ്. യൂണിവേഴ്സിറ്റിയിൽ നടന്ന ദേശീയ സെമിനാറിലും മുഖ്യമന്ത്രി അധ്യക്ഷനായ പ്ളാനിങ്ങ് ഫോറത്തിലും കേരള സർവകലാശാലയെ പ്രതിനിധാനം ചെയ്തു.
1971 മുതൽ 30 വർഷക്കാലം കേരള ഭാഷാ ഇൻസ്റിറ്റ്യൂട്ടിൽ ഡയറക്ടർ സ്ഥാനം ഉൾപ്പെടെ വിവിധ തസ്തികകളിൽ പ്രവർത്തിച്ചു. ഡയറക്ടറായിരിക്കെ പുസ്തക പ്രസിദ്ധീകരണത്തിനും പുസ്തക വില്പനയ്ക്കും നൂതന പദ്ധതികൾ ആവിഷ്കരിക്കുകയും വിജ്ഞാനമുദ്രണം പ്രസ് നവീകരിക്കുകയും ചെയ്തു. മലയാള ഭാഷയെ കംപ്യൂട്ടറിനു സജ്ജമാക്കാനായി 'മലയാളത്തനിമ' എന്ന പ്രസ്ഥാനത്തിന് രൂപം നല്കി. 2001 മേയ് മുതൽ 2004 ആഗ. വരെ ഇൻഫർമേഷൻ ആൻഡ് പാർലമെന്ററികാര്യ വകുപ്പുമന്ത്രിയുടെ പ്രൈവറ്റ് സെക്രട്ടറിയായി സേവനമനുഷ്ഠിച്ചു. 2004 ഒ.-ൽ കേരള സംസ്ഥാന സർവവിജ്ഞാനകോശ ഇൻസ്റിറ്റ്യൂട്ട് ഡയറക്ടറായി.
വാണിജ്യത്തിന്റെ പ്രാഥമിക തത്ത്വങ്ങൾ, വാണിജ്യ ശബ്ദാവലി, വാണിജ്യം, കവിത്രയത്തിന്റെ കുട്ടിക്കവിതകൾ (പഠനം) എന്നിവയാണ് കൃതികൾ. വിശ്വഗുരു, ജീവചരിത്രകോശം, വിജ്ഞാനം 21-ാം നൂറ്റാണ്ടിൽ, പുനലൂർ ബാലന്റെ കാവ്യലോകം, ഭരണഭാഷ, അഖില വിജ്ഞാനകോശം, താരതമ്യസാഹിത്യം - പുതിയ കാഴ്ചപ്പാടുകൾ, വള്ളത്തോൾക്കവിതാപഠനം, വിവേകോദയം-പ്രൊഫ. എസ്. ഗുപ്തൻനായർ പതിപ്പ് തുടങ്ങിയ ഗ്രന്ഥങ്ങളിൽ പഠനോപന്യാസങ്ങളെഴുതിയിട്ടുണ്ട്.
തോന്നയ്ക്കലിലെ കുമാരനാശാൻ ദേശീയ സാംസ്കാരിക ഇൻസ്റിറ്റ്യൂട്ടിന്റെ ചെയർമാനായി 2003 മുതൽ 05 വരെ പ്രവർത്തിച്ചു. 2005-ൽ സാംസ്കാരിക സ്ഥാപനങ്ങളുടെ ഗ്രാന്റ് നിർണയ കമ്മിറ്റി സെക്രട്ടറിയായി നിയമിതനായി. കൂടാതെ പുനലൂർ ബാലൻ സ്മാരക സാഹിത്യവേദി, സാഹിത്യപഞ്ചാനനൻ സ്മാരക സമിതി, തിരുവനന്തപുരം ഭവന നിർമ്മാണ സഹകരണസംഘം എന്നിവയുടെ ചെയർമാൻ; തിരുവനന്തപുരം നെഹ്റു സെന്ററിന്റെയും എൻ.വി. സാഹിത്യവേദിയുടെയും ജനറൽ സെക്രട്ടറി; സാംസ്കാരിക വകുപ്പിന്റെ കീഴിൽ പ്രവർത്തിക്കുന്ന 'സംസ്കാര', വിദ്യാഭ്യാസ-പബ്ളിക് റിലേഷൻസ് വകുപ്പുകളുടെയും പി.എൻ. പണിക്കർ ഫൌണ്ടേഷന്റെയും സംയുക്തസംരംഭമായ 'വായന' എന്നിവയുടെ ജനറൽ കൺവീനർ; അഗതികളുടെ ക്ഷേമത്തിനായി പ്രവർത്തിക്കുന്ന 'അഭയ', പി.എൻ. പണിക്കർ വിജ്ഞാൻ വികാസ് കേന്ദ്രം, ഉള്ളൂർ സ്മാരകം എന്നിവയുടെ ഭരണസമിതി അംഗം; സി-ഡിറ്റിന്റെ സൈബർ ഗ്ളോസറി, ലിംഗ്വിസ്റിക് കംപ്യൂട്ടിങ് കേരള എന്നിവയുടെ ഉപദേശകസമിതി അംഗം; കംപ്യൂട്ടർ കീബോർഡിന്റെ മാനകീകരണത്തിനുള്ള വിദഗ്ദ്ധ സമിതി അംഗം എന്നീ നിലകളിൽ പ്രവർത്തിക്കുന്നു. 
കേരളത്തിലെ മികച്ച പ്രസാധകനുള്ള ദർശന അവാർഡ് (1998), സാമൂഹിക, സാംസ്കാരിക, സാഹിത്യ മേഖലകളിലെ മികച്ച സംഭാവനയ്ക്കുള്ള സി.വി. കുഞ്ഞുരാമൻ അവാർഡ് (2003) എന്നിവ ലഭിച്ചിട്ടുണ്ട്.


</doc>
<doc id="154173" url="https://ml.wikipedia.org/wiki?curid=154173" title="പി.ജി. തമ്പി">
പി.ജി. തമ്പി

പ്രമുഖ അഭിഭാഷകനും എഴുത്തുകാരനുമായിരുന്നു പി. ഗോപാലകൃഷ്ണൻ തമ്പി (പി.ജി. തമ്പി) (മേയ് 17, 1938-ജൂൺ 3, 2018). കേരള ഹൈക്കോടതിയിലും കേരളത്തിലെ വിവിധ സെഷൻസ് കോടതികളിലും കോളിളക്കം സൃഷ്ടിച്ച ക്രിമിനൽ കേസുകളിൽ പലതിലും ഹാജരായ ഇദ്ദേഹം മികച്ച എഴുത്തുകാരനും പ്രസംഗകനും കൂടിയായിരുന്നു. 
കേരളത്തിലെ 'ഡയറക്ടർ ജനറൽ ഓഫ് പ്രോസിക്യൂഷൻസ്' ആയും സ്റ്റേറ്റ് പ്രോസിക്യൂട്ടറായും സേവനമനുഷ്ഠിച്ചിരുന്നു. കൂടാതെ കേരളാ ബാർ കൗൺസിൽ, കേരളാ ബാർ ഫെഡറേഷൻ എന്നിവയുടെ ചെയർമാനായും സേവനം അനുഷ്ഠിച്ചിരുന്നു. കേരളാ നിയമ പരിഷ്കരണ കമ്മീഷൻ ഉപദേശകസമിതി അംഗമായും പി.ജി.തമ്പിപ്രവർത്തിച്ചിട്ടുണ്ട് ഇപ്പോൾ കേരളാ ലീഗൽ സർവ്വീസ് അതോറിറ്റി അംഗമായി പ്രവർത്തിച്ചുവരുന്നു. 
അഭിഭാഷകരംഗത്തെ മികവും പരിചയവും കണക്കിലെടുത്ത് കേരളാ ഹൈക്കോടതി പി.ജി.തമ്പിയ്ക്ക് മുതിർന്ന അഭിഭാഷകനെന്നുള്ള പദവി നൽകുകയുണ്ടായി.
1938 മേയ് 17-ന് ആലപ്പുഴ ജില്ലയിലെ ഹരിപ്പാട്ട് പരേതരായ കളരിക്കൽ പി. കൃഷ്ണപിള്ളയുടെയും ഭവാനിക്കുട്ടി തങ്കച്ചിയുടെയും അഞ്ചുമക്കളിൽ രണ്ടാമനായാണ് പി. ഗോപാലകൃഷ്ണൻ തമ്പി എന്ന പി.ജി. തമ്പി ജനിച്ചത്. ആലപ്പുഴയിലെ എസ്.ഡി. കോളേജിൽ നിന്നും ഇംഗ്ലീഷ് സാഹിത്യത്തിൽ എം.എ. ബിരുദവും തിരുവനന്തപുരം ഗവൺമെന്റ് ലോ കോളേജിൽ നിന്നും ബി.എൽ. ബിരുദവും നേടി ഹരിപ്പാട്, ആലപ്പുഴ കോടതികളിൽ അഭിഭാഷകനായി പ്രാക്ടീസ് ആരംഭിച്ചു.

സിനിമാ സംവിധായകനും കവിയുമായ ശ്രീകുമാരൻതമ്പി, നോവലിസ്റ്റ് പി.വി.തമ്പി എന്നിവർ സഹോദരന്മാരാണ്. കൂടാതെ തുളസി എന്ന സഹോദരിയും പ്രസന്നവദനൻ എന്ന അനുജനും അദ്ദേഹത്തിനുണ്ട്. 2018 ജൂൺ 3-ന് 80-ആം വയസ്സിൽ ആലപ്പുഴയിലെ സ്വവസതിയിൽ വച്ച് അദ്ദേഹം അന്തരിച്ചു.

വിദ്യാർത്ഥി പ്രസ്ഥാനത്തിലൂടെ രാഷ്ട്രീയരംഗത്തും പി.ജി. തമ്പി സജീവമായി പ്രവർത്തനമാരംഭിച്ചിരുന്നു. സനാതന ധർമ്മ കോളേജ് യൂണിയൻ ചെയർമാൻ, ഗവൺമെന്റ് ലോ കോളേജ്, തിരുവനന്തപുരം യൂണിയൻ ജനറൽ സെക്രട്ടറി, നാഷണൽ സ്റ്റുഡന്റ്സ് യൂണിയൻ സംസ്ഥാന പ്രസിഡന്റ്, സ്വതന്ത്ര വിദ്യാർത്ഥി സംഘടനാ സംസ്ഥാന സെക്രട്ടറി തുടങ്ങിയ പദവികൾ അക്കാലത്ത് വഹിച്ചു. 1982 ലെ നിയമസഭാ തെരഞ്ഞെടുപ്പിൽ പി.ജി തമ്പി ഇടതു പക്ഷസ്ഥാനാർത്ഥിയായി മത്സരിച്ചിരുന്നു.4577 വോട്ടുകൾക്ക് ഐക്യമുന്നണി സ്ഥാനാർത്ഥിയായ രമേശ് ചെന്നിത്തലയോട് പരാജയപ്പെട്ടു.

ആനുകാലികങ്ങളിൽ കവിതകൾ പ്രസിദ്ധീകരിച്ചുകൊണ്ടാണ് പി.ജി.തമ്പി സാഹിത്യ രംഗത്തു പ്രവേശിച്ചത്. തുടർന്ന് ശ്രദ്ധേയമായ അനവധി നോവലുകൾ രചിച്ചിട്ടുണ്ട്.



</doc>
<doc id="154174" url="https://ml.wikipedia.org/wiki?curid=154174" title="പി.വി. തമ്പി">
പി.വി. തമ്പി

പ്രശസ്ത മലയാള നോവലിസ്റ്റായിരുന്നു പി. വി. തമ്പി എന്ന പി. വാസുദേവൻ തമ്പി. 
1934 ഏപ്രിൽ 28-നു് ആലപ്പുഴ ജില്ലയിലെ ഹരിപ്പാട്ട് ജനിച്ചു. പരേതരായ കളരിക്കൽ പി. കൃഷ്ണപിള്ളയും ഭവാനിക്കുട്ടി തങ്കച്ചിയുമായിരുന്നു തമ്പിയുടെ മാതാപിതാക്കൾ. അവരുടെ അഞ്ചുമക്കളിൽ മൂത്തവനായിരുന്നു തമ്പി. അദ്ദേഹം എം.എ., എൽ.എൽ.ബി. ബിരുദങ്ങൾ നേടിയിട്ടുണ്ട്. 19-ാമത്തെ വയസ്സിൽ ന്യൂ ഇന്ത്യാ ഇൻഷുറൻസ് കമ്പനിയിൽ ഉദ്യോഗസ്ഥനായ അദ്ദേഹം പിൽക്കാലത്തു് എൽ.ഐ.സി.യിലെ ഓഫീസർ സ്ഥാനം രാജിവച്ച് സാഹിത്യ പ്രവർത്തനത്തിൽ മുഴുകി. 

വിജയ തമ്പിയാണു് ഭാര്യ. ലത വി. തമ്പി, സ്വപ്ന വി. തമ്പി, അഡ്വ. രാജ്‌മോഹൻതമ്പി എന്നിവരാണു് മക്കൾ 

ചലച്ചിത്രസംവിധായകനും തിരക്കഥാകൃത്തും കവിയുമായ ശ്രീകുമാരൻ തമ്പി, പ്രമുഖ അഭിഭാഷകനും എഴുത്തുകാരനുമായ പി.ജി. തമ്പി (പി. ഗോപാലകൃഷ്ണൻ തമ്പി) എന്നിവർ സഹോദരന്മാരാണ്. തുളസി, പ്രസന്നവദനൻ എന്നിവരാണ് മറ്റ് സഹോദരങ്ങൾ.

എറെക്കാലം ഹൃദ്രോഗബാധിതനായിരുന്ന അദ്ദേഹം 2006 ജനുവരി 30-നു് രാത്രി 10:30-ന് 72-ആം വയസ്സിൽ ഹരിപ്പാട്ടെ സ്വവസതിയിൽ വച്ചുണ്ടായ ഹൃദയാഘാതത്തെത്തുടർന്ന് അന്തരിച്ചു. മൃതദേഹം വീട്ടുവളപ്പിൽ സംസ്കരിച്ചു.

നോവൽ, യാത്രാവിവരണം എന്നീ വിഭാഗങ്ങളിലായി നിരവധി കൃതികൾ രചിച്ചു. 

ആദ്യനോവലായ ഹോമം 1979ലെ കുങ്കുമം അവാർഡ് നേടിയതോടെയാണു് നോവലിസ്റ്റ് എന്ന നിലയിൽ ശ്രദ്ധേയനായതു്.

ഹോമം, കർമബന്ധം, ക്രാന്തി, ആത്മവൃത്തം, ടിക്കറ്റ് പ്ളീസ്, അഗ്നിരതി, കൃഷ്ണപ്പരുന്ത്, ആനന്ദഭൈരവി, അവതാരം, സൂര്യകാലടി (2ഭാഗങ്ങൾ) തുടങ്ങിയവയാണു് തമ്പിയുടെ മികച്ച നോവലുകൾ. കൃഷ്ണപ്പരുന്ത് ഹിന്ദി, തമിഴ് ഭാഷകളിലേക്കു പരിഭാഷപ്പെടുത്തിയിട്ടുണ്ട്. ഈ കൃതി ശ്രീകൃഷ്ണപ്പരുന്ത് എന്നപേരിൽ ചലച്ചിത്രമാക്കിയിട്ടുമുണ്ട്.

'ഗോർബച്ചേവിന്റെ നാട്ടിൽ പുതിയൊരു സൂര്യോദയം' യാത്രാ വിവരണമാണ്.


</doc>
<doc id="154178" url="https://ml.wikipedia.org/wiki?curid=154178" title="സ്വാമി ആതുരദാസ്">
സ്വാമി ആതുരദാസ്

1913 ജൂൺ 19ന് കോട്ടയം ചാന്നാനിക്കാട് ചേടിയാട്ട് അയ്യപ്പകുറുപ്പിന്റെയും കുഞ്ഞുപെണ്ണമ്മയുടെയും മകനായാണ് ജനനം. സാമൂഹിക, ആത്മീയ രംഗങ്ങളിൽ പ്രവർത്തിക്കുന്നവർക്കായി കേരളത്തിനകത്തും പുറത്തും സ്ഥാപനങ്ങൾ തുടങ്ങി. അറിയപ്പെടുന്ന ഹോമിയോ ചികിത്സകൻകൂടിയായിരുന്നു.
ആതുര സേവനത്തിലൂടെ പൊതുപ്രവർത്തനം സാധ്യമാക്കിയ സ്വാമിയാണ് കോട്ടയത്തെ ഹോമിയോ കോളേജ് സ്ഥാപിച്ചത്. കോളേജ് പിന്നീട് കേന്ദ്ര സർക്കാരിന് കൈമാറി. കുറിച്ചി ആതുരാശ്രമം, ആതുര സേവാസംഘം, വിദ്യാധിരാജ ബ്രഹ്മ വിദ്യാശ്രമം ട്രസ്റ്റ് എന്നിവയുടെയും സ്ഥാപകനാണ്.

2011 ജൂലൈ 15 നു ഏറണാകുളത്തു വച്ച് നിര്യാതനായി


</doc>
<doc id="154184" url="https://ml.wikipedia.org/wiki?curid=154184" title="പി കുഞ്ഞിരാമൻ നായർ സാഹിത്യ പുരസ്കാരം">
പി കുഞ്ഞിരാമൻ നായർ സാഹിത്യ പുരസ്കാരം

പി. കുഞ്ഞിരാമൻ നായർ സ്മാരക ട്രസ്റ്റ് 1996 മുതൽ ഏർപ്പെടുത്തിയതാണ് ഈ പുരസ്‌കാരം. ഡോ. സുകുമാർ അഴീക്കോട് അദ്ധ്യക്ഷനായുള്ള പി. സ്മാരക ട്രസ്റ്റിന്റെ ആഭിമുഖ്യത്തിലാണ് പുരസ്‌കാരം നൽകുന്നത്. പതിനായിരത്തിയൊന്നു രൂപയും പ്രശസ്തിപത്രവും ശില്പഫലകവും ഉൾപ്പെട്ടതാണ് പുരസ്‌കാരം


</doc>
<doc id="154187" url="https://ml.wikipedia.org/wiki?curid=154187" title="മാതൃഭൂമി സാഹിത്യ പുരസ്കാരം">
മാതൃഭൂമി സാഹിത്യ പുരസ്കാരം

മാതൃഭൂമി ആഴ്ചപ്പതിപ്പ് മലയാളത്തിലെ വലിയ സാഹിത്യകാരന്മാരെ ആദരിക്കാൻ ഏർപ്പെടുത്തിയ സാഹിത്യപുരസ്‌കാരമാണ് മാതൃഭൂമി സാഹിത്യ പുരസ്കാരം. 2000 മുതലാണ് ഈ പുരസ്കാരം നൽകിത്തുടങ്ങിയത്. പ്രശസ്തി പത്രവും ശിൽപ്പവും രണ്ട് ലക്ഷം രൂപയുമടങ്ങുന്നതാണ് ഈ പുരസ്‌കാരം.



</doc>
<doc id="154189" url="https://ml.wikipedia.org/wiki?curid=154189" title="ഭീഷ്മർ">
ഭീഷ്മർ

മഹാഭാരതത്തിലെ ശ്രദ്ധേയരായ വ്യക്തികളിലൊന്നാണ് ഭീഷ്മർ അഥവാ ദേവവ്രതൻ. കുരുവംശത്തിലെ ശന്തനു മഹരാജാവിന്റേയും ഗംഗാദേവിയുടേയും മകനാണ്. പാണ്ഡവരുടെയും കൗരവരുടെയും പിതാമഹനായിരുന്നു ഇദ്ദേഹം. ഭീഷ്മർക്ക് സ്വന്തം ഇച്ഛ പ്രകാരമേ മരണം സംഭവിക്കൂ എന്ന വരം ലഭിച്ചിരുന്നു. സ്വന്തം പിതാവിനു വേണ്ടി മരണം വരെ ബ്രഹ്മചര്യമനുഷ്ഠിച്ച ഭീഷ്മരെ നിസ്സ്വാർത്ഥതയുടെ പ്രതീകമായാണ് മഹാഭാരതത്തിൽ ചിത്രീകരിച്ചിരിക്കുന്നത്.

ഒരിക്കൽ വസിഷ്ഠ മഹർഷിയുടെ നന്ദിനിയെന്ന പശുവിനെ അഷ്ടവസുക്കൾ മോഷ്ടിക്കാൻ ശ്രമിക്കുന്നു. ഇതറിഞ്ഞ മഹർഷി അവരെ മനുഷ്യരായി ജനിക്കാൻ ശപിക്കുന്നു. എങ്കിലും മോഷണത്തിനു നേതൃത്വം കൊടുത്ത പ്രഭാസനെന്ന വസുവൊഴിച്ച് മറ്റെല്ലാവരും ജനിച്ചയുടനെ മരിച്ച് ശാപമുക്തരാകുമെന്നും പ്രഭാസൻ ഭൂമിയിൽ ദീർഘകാലം ജീവിക്കുമെന്നും മഹർഷി ശാപമോക്ഷം നൽകുന്നു. അങ്ങനെ പ്രഭാസനെന്ന വസുവാണ് ഭീഷ്മരായി ജനിക്കുന്നത്.

ഒരിക്കൽ കുരുവംശരാജാവായ ശന്തനു ഗംഗാനദിയുടെ തീരത്ത് നിൽക്കുന്ന സുന്ദരിയായ യുവതിയെക്കണ്ട് പ്രണയതരളിതനാകുകയും അവരോട് വിവാഹാഭ്യർത്ഥന നടത്തുകയും ചെയ്തു. ആ യുവതി മനുഷ്യ രൂപം പൂണ്ട ഗംഗാദേവിയായിരുന്നു. ഒരവസരത്തിലും തന്റെ ചെയ്തികളെക്കുറിച്ച് യാതൊരു ചോദ്യങ്ങളുമുന്നയിക്കില്ലെന്ന് ഉറപ്പു നല്കുകയാണെങ്കിൽ ശന്തനുവിനെ വിവാഹം കഴിക്കാമെന്ന് ഗംഗാദേവി അറിയിച്ചു. അപ്രകാരം സമ്മതിച്ച ശന്തനു ഗംഗാദേവിയെ വിവാഹം ചെയ്യുകയും ഏറെ താമസിയാതെ അവർക്ക് ഒരു കുട്ടി പിറക്കുകയും ചെയ്തു. എന്നാൽ പിറന്നയുടൻതന്നെ ഗംഗാദേവി കുട്ടിയെ നദിയിൽ മുക്കി കൊന്നുകളഞ്ഞു. വസുക്കൾക്ക് ശാപമോക്ഷം നൽകാനാണ് ദേവി ഇപ്രകാരം പ്രവർത്തിച്ചത്. ഗംഗാദേവിയുടെ ചെയ്തികളെക്കുറിച്ച് ചോദിക്കില്ലെന്ന് ഉറപ്പുനല്കിയതിനാൽ എന്തുകൊണ്ടാണ് അവർ അങ്ങനെ ചെയ്തതെന്ന ചോദിക്കാനും ശന്തനുവിന് സാധിച്ചില്ല. ഓരോ കുട്ടി പിറക്കുമ്പോഴും ഗംഗ അവരെയെല്ലം നദിയിൽ മുക്കുക പതിവായി. അങ്ങനെ എട്ടാമത്തെ പുത്രന് ജന്മം നല്കിയപ്പോൾ അവനെയും ഗംഗാദേവി നദിയിൽ മുക്കാൻ തുനിഞ്ഞു. അക്ഷമനായ ശന്തനു ഗംഗാദേവിയെ തടഞ്ഞ് എന്തുകൊണ്ടാണ് കുട്ടികളെ നദിയിൽ മുക്കിക്കൊല്ലുന്നതെന്ന് ആരാഞ്ഞു. ശപഥം തെറ്റിച്ച മഹാരാജാവിനെ ഉപേക്ഷിച്ച് പുത്രനേയും കൊണ്ട് ഗംഗ പോകുകയും ചെയ്തതു. പോകുമ്പോൾ മകൻ യുവാവാകുമ്പോൾ അവനെ തിരിച്ചേൽപ്പിക്കാമെന്ന് ഗംഗാദേവി രാജാവിന് ഉറപ്പു കൊടുത്തു.

ഗംഗാദേവി യുവാവായ ദേവവ്രതനെ തിരിച്ചേല്പിക്കുകയും ശന്തനു അദ്ദേഹത്തെ യുവരാജാവാക്കി നിയമിക്കുകയും ചെയ്തു. ഇക്കാലഘട്ടത്തിലാണ് ശന്തനു സുന്ദരിയായ മത്സ്യകന്യക സത്യവതിയെ കണ്ടുമുട്ടുന്നത്. പ്രഥമദൃഷ്ടിയിൽത്തന്നെ അവളുമായി പ്രണയത്തിലായ ശന്തനു സത്യവതിയുടെ പിതാവായ ദാസരാജനോട് മകളെ തനിക്ക് വിവാഹം കഴിച്ചുതരാൻ അഭ്യർത്ഥിച്ചു. എന്നാൽ സത്യവതിയിൽ ശന്തനുവിന് പിറക്കുന്ന മകനെ അടുത്ത രാജാവാക്കുകയാണെങ്കിൽ മാത്രമേ മകളെ അദ്ദേഹത്തിന് വിവാഹം കഴിച്ചുകൊടുക്കുകയുള്ളൂവെന്ന് ദാസരാജൻ വ്യക്തമാക്കി.

തന്റെ അനന്തരാവകാശിയായി മകൻ ദേവവ്രതനെ തീരുമാനിച്ചുകഴിഞ്ഞ ശന്തനുവിന് ഇത് അനുവദിക്കാൻ സാധിക്കുമായിരുന്നില്ല. നിരാശയോടെ കൊട്ടാരത്തിലേക്ക് തിരിച്ചുപോയ ശന്തനു അതീവഖിന്നനായി കുറേക്കാലം കഴിച്ചുകൂട്ടി. ശന്തനുവിന്റെ മ്ലാനത ശ്രദ്ധയിൽപ്പെട്ടപ്പോൾ ദേവവ്രതൻ അതിന്റെ കാരണമന്വേഷിച്ചു. പിതാവിന്റെ ആഗ്രഹസാക്ഷാത്കാരത്തിനായി ദേവവ്രതൻ സത്യവതിയുടെ പിതാവായ ദാസരാജനെ കാണുകയും താൻ തന്റെ പിന്തുടർച്ചാവകാശം ത്യജിക്കുകയാണെന്നും അറിയിച്ചു. തന്റെ പിതാവിന് സത്യവതിയിൽ പിറക്കുന്ന പുത്രന്മാരായിരിക്കും തന്റെ രാജ്യത്തിന്റെ അടുത്ത അവകാശികാളെന്ന് അദ്ദേഹം പ്രഖ്യാപിച്ചു. എന്നാൽ ദേവവ്രതന്റെ പുത്രന്മാർ ഈ ശപഥം തെറ്റിക്കാൻ സാധ്യതയില്ലേയെന്ന് ദാസരാജൻ ശങ്ക ഉന്നയിച്ചപ്പോൾ താൻ നിത്യബ്രഹ്മചാരിയായി തുടരുമെന്ന ഭീഷ്മശപഥം(ഭയങ്കരമായ പ്രതിജ്ഞ) ദേവവ്രതൻ എടുത്തു. ഇതിനെത്തുടർന്നാണ് ഇദ്ദേഹം ഭീഷ്മർ എന്നറിയപ്പെടാൻ തുടങ്ങിയത്. ഇതറിഞ്ഞ ശന്തനു സ്വേച്ഛ മൃത്യു എന്ന വരം ഭീഷ്മർക്ക് നൽകി. ഇത് പ്രകാരം ഭീഷ്മർക്ക് സ്വന്തം ആഗ്രഹം പ്രകാരമേ മരണം സംഭവിക്കൂ.

ശന്തനുവിന് സത്യവതിയിൽ ചിത്രാംഗദൻ, വിചിത്രവീര്യൻ എന്നീ പുത്രന്മാർ ജനിച്ചു. ചിത്രാംഗദൻ ചെറുപ്പത്തിൽ തന്നെ അതേ പേരുള്ള ഒരു ഗന്ധർവ്വന്റെ കയ്യാൽ വധിക്കപ്പെട്ടു. വിചിത്രവീര്യന് വിവാഹപ്രായമായപ്പോൾ കാശി രാജ്യത്തെ അംബ, അംബിക, അംബാലിക എന്നീ രാജകുമാരിമാരെ ഭീഷ്മർ ബലമായി പിടിച്ചു കൊണ്ടു വന്നു. എന്നാൽ, മറ്റൊരു രാജാവുമായി താൻ പ്രണയത്തിലാണെന്ന് അംബ ഭീഷ്മരെ അറിയിച്ചു. ഭീഷ്മർ തുടർന്ന് അംബയെ പറഞ്ഞയച്ച് വിചിത്രവീര്യനെ അംബിക, അംബാലിക എന്നിവരുമായി വിവാഹം കഴിപ്പിച്ചു. എന്നാൽ, കാമുകനാൽ നിരസിക്കപ്പെട്ട അംബ ഭീഷ്മരോട് തന്നെ വിവാഹം കഴിക്കാൻ ആവശ്യപ്പെട്ടു. ഭീഷ്മർ ഈ ആവശ്യം തള്ളികളഞ്ഞു. ഇതു കാരണം പ്രതികാര ദാഹിനിയായി മാറുന്ന അംബയാണ് പിന്നീട് ശിഖണ്ഡിനിയായി മാറുന്നത്.

അൽപ്പകാലം കഴിഞ്ഞപ്പോൾ രോഗബാധിതനായി വിചിത്രവീര്യൻ മരണമടയുന്നു. വിചിത്രവീര്യൻ മക്കളില്ലാത്തതു കാരണം കുരുവംശം തലമുറയറ്റു പോകുമെന്നു ഭയന്ന സത്യവതി ഭീഷ്മരോട് അംബിക, അംബാലിക എന്നിവരെ വിവാഹം ചെയ്യാൻ ആവശ്യപ്പെട്ടു. എന്നാൽ തന്റെ ഭീഷ്മ പ്രതിജ്ഞകാരണം ഇത് നിരസിച്ച ഭീഷ്മർ സത്യവതിക്ക് പരാശര മുനിയിൽ ജനിച്ച വ്യാസനെ തനിക്കു പകരം നിർദ്ദേശിക്കുകയും വ്യാസന് അംബിക,അംബാലിക എന്നിവരിൽ ധൃതരാഷ്ട്രർ, പാണ്ഡു എന്നീ പുത്രന്മാർ ജനിക്കുകയും ചെയ്തു.

യുദ്ധസമയത്ത് പടുവൃദ്ധനായിക്കഴിഞ്ഞിരുന്ന ഭീഷ്മർ കൗരവപക്ഷത്താണ് നിലകൊണ്ടത്. കൗരവരുടെ സർവ്വസൈന്യാധിപനായിരുന്നു ഭീഷ്മർ. എങ്കിലും, പാണ്ഡവരെ വധിക്കാൻ ഇദ്ദേഹം തയ്യാറായിരുന്നില്ല. സ്വേച്ഛമൃത്യുവായ ഭീഷ്മർ ഉള്ളിടത്തോളം പാണ്ഡവർക്ക് യുദ്ധത്തിൽ ജയിക്കാൻ കഴിയില്ലെന്നു മനസ്സിലാക്കിയ കൃഷ്ണൻ ഭീഷ്മരുടെ തന്നെ ഉപദേശമനുസരിച്ച് യുദ്ധത്തിന്റെ പത്താം ദിവസം ശിഖണ്ഡിയെ മുൻനിർത്തി ഭീഷ്മരോടേറ്റുമുട്ടാൻ അർജുനനെ ഉപദേശിക്കുന്നു. സ്ത്രീകളോട് യുദ്ധം ചെയ്യില്ലെന്നു ശപഥമെടുത്ത ഭീഷ്മർ ശിഖണ്ഡി വേഷധാരിയായ അംബയോട് ഏറ്റുമുട്ടാൻ തയ്യാറാവുന്നില്ല. ഈ തക്കത്തിന് അർജുനൻ നിരായുധനായ ഭീഷ്മരെ അമ്പെയ്തു വീഴ്ത്തുന്നു. അങ്ങനെ, ഭീഷ്മർ ശരശയ്യയിൽ യുദ്ധഭൂമിയിൽ കിടക്കുന്നു.

കുരുക്ഷേത്രയുദ്ധക്കാലത്ത് പടുവൃദ്ധനായിരുന്ന ഭീഷ്മ പിതാമഹൻ , ദുര്യോധനരാജാവിനു വേണ്ടി ശെരിക്കുമൊരു യുവാവായ പടയാളിയെപ്പോലെ തീഷ്‌ണയുദ്ധം ചെയ്താണ് വീണുപോയതു . അദ്ദേഹം ദേവാംശജനും ദിവ്യാസ്ത്രപണ്ഡിതനുമായിരുന്നു . നേരിട്ടുള്ള യുദ്ധത്തിൽ ഒരിക്കലും പാണ്ഡവർക്കോ അർജ്ജുനനോ ഭീഷ്മരേയും മറ്റു കൗരവ മഹാരഥരെയും വധിക്കാനാവുകയില്ല . ഇക്കാര്യം ഭഗവാൻ കൃഷ്ണൻ തന്നെ ദുര്യോധനന്റെ ഊരുഭംഗ സമയത്തു പാണ്ഡവരോട് പറയുന്നുമുണ്ട് . വ്യാസന് കിടപിടിക്കുന്ന ജ്ഞാനിയും , നിത്യ ബ്രഹ്മചാരിയും ആയിരുന്ന ഭീഷ്മർ സ്വച്ഛന്ദമൃത്യുവായിരുന്നു . അദ്ദേഹം ഇച്ഛിക്കുമ്പോൾ മാത്രമേ മരണം അദ്ദേഹത്തെ സമീപിക്കുകയുള്ളൂ .

അതിശക്തനായ ഭീഷ്മപിതാമഹൻ ദിനം പ്രതി പതിനായിരക്കണക്കിന് പാണ്ഡവ മഹാരഥികളെയും അസംഖ്യം സൈനികരെയും കൊന്നു വീഴ്ത്തിക്കൊണ്ടിരുന്നു . മഹായുദ്ധത്തിന്റെ ആദ്യ ദിവസം തന്നെ അർജ്ജുനനുമായി ഏറ്റുമുട്ടിയ അദ്ദേഹം അർജ്ജുനനുമായി തുല്യത പാലിച്ചു . പിന്നീടുള്ള യുദ്ധങ്ങളിൽ ചിലതിൽ അർജ്ജുനനെതിരെ മേൽക്കൈ നേടുകയും ചെയ്തു . 

ഒൻപതാം ദിവസത്തെ യുദ്ധത്തിൽ ഭീഷ്മപിതാമഹൻ തന്റെ യുദ്ധവീര്യം ശെരിക്കു പ്രകടിപ്പിക്കുകയുണ്ടായി . അതുവരെ പാണ്ഡവരോടുള്ള വാത്സല്യം കാരണം അദ്ദേഹം മൃദുയുദ്ധമാണ് ചെയ്തിരുന്നത് . ഒൻപതാം ദിവസം സാത്യകിയെ മാറിൽ അസ്ത്രമേൽപ്പിച്ചു തകർത്തു വിട്ട ഭീഷ്മർ അതിഘോരമായ യുദ്ധമാരംഭിച്ചു . അദ്ദേഹം ശത്രുക്കളെ ചുടുന്ന വിധത്തിൽ പോർക്കളത്തിൽ ചുറ്റി . പാണ്ഡവപ്പടയിൽ അത്യധികം നാശമുണ്ടായപ്പോൾ കൃഷ്ണന്റെ നിർദ്ദേശപ്രകാരം അർജ്ജുനൻ ഭീഷ്മരോടേറ്റു .അർജ്ജുനൻ ആദ്യം ഭീഷ്മരുടെ വില്ലു മുറിച്ചെങ്കിലും , ഉടനെ മറ്റൊരു വില്ലെടുത്തു ഭീഷ്മർ അർജ്ജുനനെയും കൃഷ്ണനെയും അമ്പെയ്തു മൂടിക്കളഞ്ഞു . അർജ്ജുനന് വേണ്ടത്ര ഉയരാൻ സാധിച്ചില്ല . അർജ്ജുനൻ മൃദുയുദ്ധം ചെയ്യുമ്പോൾ ഭീഷ്മർ അർജ്ജുനനെ തടുത്തുകൊണ്ടു അസംഖ്യം പാണ്ഡവപ്പോരാളികളെയും പാഞ്ചാല സോമകരെയും കൊന്നു തള്ളി . അദ്ദേഹത്തിന്റെ ഒറ്റ അസ്ത്രം പോലും പാഴായില്ല . സാത്യകിയെയും ഭീമനെയും അഭിമന്യുവിനെയും മറ്റു യോദ്ധാക്കളെയും അസ്ത്രങ്ങൾ കൊണ്ട് അകറ്റിയിട്ടു അദ്ദേഹം പാണ്ഡവപ്പടയുടെ മധ്യത്തിൽ കയറിച്ചെന്നു പോരാടി . പാണ്ഡവപ്പട തോറ്റു തിരിഞ്ഞോടി . 

കൃഷ്ണന്റെ കോപം 

അർജ്ജുനന്റെ മൃദുയുദ്ധം കണ്ടും , ഭീഷ്മർ കത്തിക്കയറി നിൽക്കുന്നത് കണ്ടും കൃഷ്ണന് ഒട്ടും സഹിച്ചില്ല . രഥത്തിൽ നിന്നും ചാടിയിറങ്ങിയ അദ്ദേഹം ചമ്മട്ടിയുമായി ഭീഷ്മരുടെ നേരെ കുതിച്ചു . ഇപ്പോൾ താൻ ഭീഷ്മരെ വധിക്കുമെന്ന് പറഞ്ഞു കൊണ്ടായിരുന്നു കൃഷ്ണന്റെ നീക്കം . ലോകനാഥനായ ഭഗവാന്റെ ഈ ക്രോധഭാവം കണ്ടു "അയ്യോ ഭീഷ്മൻ ചത്തു" എന്ന് ഇരുഭാഗത്തെയും യോദ്ധാക്കൾ പറഞ്ഞു . ഭീഷ്മർ ഉടനെ ഭഗവാനെ കൈകൂപ്പി . വിധിവിഹിതമാണ് ഈ നാശമെന്നു ഭീഷ്മർ തൊഴുതുകൊണ്ടു പറഞ്ഞു . ഉടനെ അർജ്ജുനൻ വന്നു ഭഗവാനെ പിടിച്ചു വലിച്ചു സമാധാനപ്പെടുത്തി കൊണ്ടുപോയി . 

ഭീഷ്മ പരാക്രമം
ഭീഷ്മർ പിന്നീടും പോരാട്ടം തുടർന്നു . പാണ്ഡവപ്പട ക്രമമില്ലാതെ മുടിയുന്നതു കണ്ടു യുധിഷ്ഠിരൻ തോൽവി സമ്മതിച്ചു അന്നത്തെ യുദ്ധത്തിൽ നിന്നും പിന്മാറി .

ഒൻപതാം യുദ്ധത്തിന്റെ അവസാനത്തിൽ , അർജ്ജുനനെക്കൊണ്ട് ഭീഷ്മനെ വധിക്കാനാവുകയില്ലെന്നു യുധിഷ്ഠിരന് ബോദ്ധ്യമായി . അതിനു ശേഷം അദ്ദേഹം ഭീഷ്മരെ നേരിട്ട് കാണാനും , അദ്ദേഹത്തെ വധിക്കാനുള്ള ഉപായം അദ്ദേഹത്തോട് തന്നെ ചോദിക്കാനും തീരുമാനിച്ചു . ഭഗവാൻ കൃഷ്ണനും അത് ശെരിവച്ചു . തുടർന്ന് പാണ്ഡവരും അർജ്ജുനനും കൃഷ്ണനും രാത്രിയിൽ രഹസ്യമായി ഭീഷ്മരുടെ ശിബിരത്തിൽ കടന്നു അദ്ദേഹത്തെ വന്ദിച്ചു .യുദ്ധത്തിൽ തങ്ങൾക്കു ജയം വേണമെന്നും , അതിനുള്ള ഏക തടസ്സം പിതാമഹനാണെന്നും , അദ്ദേഹം വീണാൽ തങ്ങൾക്കു ജയം ഉറപ്പാണെന്നും യുധിഷ്ഠിരൻ പറഞ്ഞു .ഭീഷ്മരെ വധിക്കാനുള്ള വഴി അദ്ദേഹം തന്നെ പറഞ്ഞു തരണമെന്നും യുധിഷ്ഠിരൻ അഭ്യർത്ഥിച്ചു . 

ഇതുകേട്ട ഭീഷ്മർ , താൻ മൂന്നാം ലിംഗക്കാരനായ യോദ്ധാവായ ശിഖണ്ഡിയോട് പൊരുതുകയില്ലെന്നും , അതിനാൽ അർജ്ജുനൻ ശിഖണ്ഡിയെ മുന്നിൽ നിറുത്തി തന്നെ ആക്രമിച്ചാൽ തന്നെ വീഴ്ത്താമെന്നും ഭീഷ്മർ പാണ്ഡവരെ ഉപദേശിച്ചു . യുധിഷ്ഠിരൻ സന്തുഷ്ടനായി മടങ്ങി .എന്നാൽ അർജ്ജുനന് ഏറ്റവും വിഷമവും ലജ്ജയും തോന്നി . 

അതിശക്തനായ ഭീഷ്മപിതാമഹൻ പത്താം ദിവസവും തന്റെ യുദ്ധം തുടർന്നു . ഭീഷ്മനെ കാക്കുന്ന ദുശ്ശാസ്സനൻ അർജ്ജുനനെ അത്ഭുതകരമായി അന്ന് കുറെയേറെ തടുത്തു നിറുത്തി . കൂടാതെ കൃഷ്ണനെയും അർജ്ജുനനെയും വല്ലാതെ മുറിപ്പെടുത്തുകയും ചെയ്തു . എങ്കിലും അർജ്ജുനൻ ഒടുവിൽ ദുശ്ശാസ്സനനെ തോൽപ്പിച്ചു . അർജ്ജുനൻ ശിഖണ്ഡിയോടൊപ്പം ഭീഷ്മവധത്തിനു ജാഗരൂകനായി നിന്ന് പോരാടി . 

മറുഭാഗത്ത് ഭീഷ്മർ അതിഭയങ്കരമായി പോരാടി . അദ്ദേഹം പാണ്ഡവപക്ഷത്തുള്ള പതിനായിരത്തിലധികം യോദ്ധാക്കളെ കൊന്നു . ദിവസവും പതിനായിരം മഹാരഥികളെ കൊല്ലുമെന്ന് ഭീഷ്മർ ദുര്യോധനന് വാക്കു കൊടുത്തിട്ടുണ്ടായിരുന്നു . അത് അദ്ദേഹം പാലിച്ചു .എന്നിട്ടു യുധിഷ്ഠിരനോട് വിളിച്ചു പറഞ്ഞു . 

"അല്ലയോ ധർമ്മപുത്രാ , ഇനിയും വധം നടത്തുവാൻ എനിക്ക് താൽപ്പര്യമില്ല . ജീവികളെ കൊന്നു ഞാൻ മടുത്തു . അതിനാൽ നിങ്ങൾ ശിഖണ്ഡിയോടൊത്തു വേഗത്തിൽ എന്നെ വീഴ്ത്തുവാൻ യത്നിക്കുക ."

തുടർന്ന് ഭീഷ്മർ യുദ്ധം ചെയ്തു . അദ്ദേഹത്തിന്റെ പോരാട്ടത്തിൽ പാണ്ഡവപ്പട ഒടുങ്ങിപ്പോയി . സാത്യകിയും ഭീമസേനനുമെല്ലാം വല്ലാതെ കുഴങ്ങിയപ്പോൾ അർജ്ജുനൻ ശിഖണ്ഡിയെ മുൻനിറുത്തി ഭീഷ്മരോട് ഏറ്റുമുട്ടി . മുന്നിൽ ശിഖണ്ഡി നിന്നതു കാരണം ഭീഷ്മർ അമിതമായി ആയുധപ്രയോഗം നടത്തയില്ല . അർജ്ജുനൻ ശിഖണ്ഡിയുടെ പിന്നിൽ നിന്ന് യുദ്ധം ചെയ്തു അവനെ സംരക്ഷിച്ചു പൊന്നു . കൗരവപക്ഷത്തുള്ള മറ്റു മഹാരഥികൾ ശിഖണ്ഡിയെ അസ്ത്രങ്ങൾ കൊണ്ട് എയ്‌തെങ്കിലും അവയെല്ലാം അർജ്ജുനൻ തടുത്തു ശിഖണ്ഡിക്കു ഒരു പോറൽ പോലുമേൽക്കാതെ സംരക്ഷിച്ചു . തുടർന്ന് അർജ്ജുനൻ ശിഖണ്ഡിയോട് ഭീഷ്മരുടെ നേരെ മാത്രം അസ്ത്രം പ്രയോഗിച്ചാൽ മതിയെന്നും , അവനെ താൻ മറ്റുള്ളവരിൽ നിന്നും രക്ഷിച്ചു കൊള്ളാമെന്നും പറഞ്ഞു പ്രോത്സാഹിപ്പിച്ചു . 

ശിഖണ്ഡി തുടരെത്തുടരെ ഭീഷ്മരുടെ നേർക്ക് ശരം പ്രയോഗിച്ചു . ഭീഷ്മർ ആ അസ്ത്രങ്ങളെ തടഞ്ഞില്ല . കോപിച്ചു കയറിയുമില്ല . അർജ്ജുനൻ ശിഖണ്ഡിയെ പ്രോത്സാഹിപ്പിച്ചുകൊണ്ടിരുന്നു . ഇടയ്ക്കിടെ അർജ്ജുനനും ഭീഷ്മരെ എയ്തു . അർജ്ജുനന്റെ അസ്ത്രങ്ങളാണ് ഭീഷ്മരെ വേദനിപ്പിച്ചത് . ശിഖണ്ഡിയെ അദ്ദേഹം വകവച്ചില്ല . 

തുടർന്ന് അർജ്ജുനനും ശിഖണ്ഡിയും തുടരെത്തുടരെ അസ്ത്രങ്ങൾ എയ്തുകൊണ്ടിരുന്നു . ഭീഷ്മർ ഒന്നിനെയും തടഞ്ഞില്ല . അസ്ത്രങ്ങൾ കൊണ്ട് ശരീരമാകെ മൂടിയ ഭീഷ്മർ തേരിൽ നിന്നും തെക്കോട്ടു തല ചായ്ച്ചു വീണു . സ്വച്ഛന്ദ മൃത്യുവായതിനാൽ ഭീഷ്മർ മരിച്ചില്ല . അദ്ദേഹം ഉത്തരായണകാലം കാത്തു കിടന്നു . തുടർന്ന് ഭാരതയുദ്ധം തീർന്നു , യുധിഷ്ഠിരന് ഒരു മാസത്തോളം ഉപദേശങ്ങൾ നൽകിയ ശേഷം അദ്ദേഹം സ്വയം മരണം സ്വീകരിച്ചു .



</doc>
<doc id="154191" url="https://ml.wikipedia.org/wiki?curid=154191" title="ശലഭനിരീക്ഷണം">
ശലഭനിരീക്ഷണം

ശലഭനിരീക്ഷണം അഥവാ Butterfly watching (butterflying) എന്നാൽ ചിത്രശലഭങ്ങളെ കുറിച്ചും അവയുടെ ആവാസവ്യവസ്ഥകളെ പറ്റിയും അറിവും കൗതുകവും പകരുന്ന ഒരു കലയാണ്. ശലഭങ്ങളുടെ ജീവിതചക്രങ്ങൾ, ദേശാടനങ്ങൾ, തേൻശേഖരണം, തേടിപ്പോകുന്ന പുഷ്പങ്ങൾ, പ്രത്യുത്പാദനക്രമങ്ങൾ തുടങ്ങിയവയെല്ലാം ശലഭനിരീക്ഷണത്തിന്റെ ഭാഗമാണ്.


കേരളത്തിൽ വൈവിധ്യമാർന്ന ചിത്രശലങ്ങൾ എല്ലാ വനങ്ങളിലും ദൃശ്യമാണ്. എന്നാൽ മേഖലങ്ങളിൽ ശലഭങ്ങളെ കൂടുതൽ കാണപ്പെടാറുണ്ട്. ശലഭങ്ങളെ നിരീക്ഷിക്കാനും ആകർഷിക്കുവാനും ബോധപൂർവ്വമായ ശ്രമങ്ങൾ നടത്തിയ ഉദ്യാനങ്ങളും കേരളത്തിലുണ്ട്. നിലമ്പൂർ തേക്ക് മ്യൂസിയത്തിനടുത്തെ കൃത്രിമ ജൈവവൈവിധ്യോദ്യാനം ഇതിൽ പെട്ടതാണ്. ഇവിടെ അനേകം ഇനത്തിൽ പെട്ട ചിത്രശലഭങ്ങൾ വന്നുചേരുന്ന പ്രത്യേകം പാർക്ക് തന്നെ ഉണ്ട്. കോഴിക്കോട് ജില്ലയിലെ ഈങ്ങാപ്പുഴ വനപർവ്വം ജൈവവൈവിധ്യോദ്യാനത്തിലും അനേകം ചിത്രശലഭങ്ങളുണ്ട്.



</doc>
<doc id="154194" url="https://ml.wikipedia.org/wiki?curid=154194" title="ഇടശ്ശേരി പുരസ്കാരം">
ഇടശ്ശേരി പുരസ്കാരം

ഇടശ്ശേരി സ്മാരക സമിതി ഏർപ്പെടുത്തിയ അവാർഡ് 10,000 രൂപയും പ്രശസ്തിഫലകവുമടങ്ങിയതാണ്.


</doc>
<doc id="154195" url="https://ml.wikipedia.org/wiki?curid=154195" title="നിലമ്പൂർ തേക്ക് മ്യൂസിയം">
നിലമ്പൂർ തേക്ക് മ്യൂസിയം

ലോകത്തിലെ ഏറ്റവും ആദ്യത്തെ തേക്ക് മ്യൂസിയമാണ് നിലമ്പൂർ തേക്ക് മ്യൂസിയം. മലപ്പുറം ജില്ലയിലെ നിലമ്പൂർ ടൗണിൽ നിന്നും ഊട്ടി റോഡിലൂടെ 4 കിലോമീറ്റർ സഞ്ചരിച്ചാൽ ഇവിടെയെത്താം. ലോകത്തിലെ ഏറ്റവും പഴക്കമുള്ള തേക്കും നിലമ്പൂരാണുള്ളത്.

കേരള ഫോറസ്റ്റ് റിസർച്ച് ഇൻസ്റ്റിട്ട്യൂട്ടിന് കീഴിലാണ് മ്യൂസിയം പ്രവർത്തിക്കുന്നത്. തേക്കുകളുമായി ബന്ധപ്പെട്ട ചരിത്രം, ആവാസവ്യവസ്ഥ, തേക്കിന്റെ ഉപയോഗങ്ങൾ, പഠനങ്ങൾ തുടങ്ങി അനേകം വിഷയങ്ങളിലുള്ള ചാർട്ടുകളും ചിത്രങ്ങളും ദൃശ്യസംവിധാനങ്ങളും മ്യൂസിയത്തിലുണ്ട്. കൂടാതെ തേക്കു കൊണ്ട് തീർത്ത ശില്പങ്ങളും ഇവിടെ കാണാം.തേക്കുകളെ പറ്റി കലാപരവും ശാസ്ത്രപരവും ചരിത്രപരവുമായ വിവരങ്ങൾ മ്യൂസിയത്തിലുൾക്കൊള്ളുന്നു. 

1840 ലാണ് ബ്രിട്ടീഷുകാർ ലോകത്തു തന്നെ ആദ്യമായി നിലമ്പൂരിൽ കനോലി പ്ലോട്ട് എന്ന തേക്ക് പ്ലാന്റേഷൻ ആരംഭിക്കുന്നത്. തേക്കിന്റെ ചരിത്രപരമായ അടയാളങ്ങൾ സംരക്ഷിക്കുവാനായി കേരള ഫോറസ്റ്റ് റിസർച്ച് ഇൻസ്റ്റിട്ട്യൂട്ടിന് കീഴിൽ 1995 ലാണ് തേക്ക് മ്യൂസിയം ആരംഭിക്കുന്നത്.




</doc>
<doc id="154197" url="https://ml.wikipedia.org/wiki?curid=154197" title="റൂർക്കേല">
റൂർക്കേല

ഒറീസയിലെ (ഒഡിഷ) ഒരു നഗരമാണ് റൂർക്കേല Oriya:ରାଉରକେଲା, ) . സംസ്ഥാനതലസ്ഥാനമായ ഭുവനേശ്വറിന് 340 കിലോമീറ്റർ വടക്കായി സ്ഥിതിചെയ്യുന്നു,


</doc>
<doc id="154200" url="https://ml.wikipedia.org/wiki?curid=154200" title="നമീബ് മരുഭൂമി">
നമീബ് മരുഭൂമി

ലോകത്തിലെ ഏറ്റവും കാലപ്പഴക്കമുള്ള മരുഭൂമിയാണ് നമീബ് മരുഭൂമി. ദക്ഷിണാഫ്രിക്കയുടെ പശ്ചിമതീരത്തുള്ള ഈ മരുഭൂമിയുടെ ഭൂരിഭാഗവും നമീബിയയിലാണ് സ്ഥിതിചെയ്യുന്നത്. തെക്ക് ഓറഞ്ച് നദി മുതൽ വടക്ക് അംഗോള വരെ വ്യാപിച്ചിരിക്കുന്ന നമീബ് മരുഭൂമിക്ക് ഏകദേശം 2,70,000 ച.കി.മീ. വിസ്തൃതിയുണ്ട്. അറ്റ്ലാന്റിക് സമുദ്രമാണ് ഈ മരുഭൂമിയുടെ പടിഞ്ഞാറൻ അതിർത്തി. നമീബിയൻ എസ്കാർവ്മെന്റ് എന്ന പേരിൽ അറിയപ്പെടുന്ന ചെങ്കുത്തായ ഭൂപ്രദേശമാണ് കിഴക്കൻ അതിർത്തി.

ലോകത്തിലെ ഏറ്റവും ഉയരം കൂടിയ ഡ്യൂണുകൾ കാണപ്പെടുന്നത് നമീബ് മരുഭൂമിയിലാണ്. ഇവയിൽ ചിലതിന് 400 മീറ്ററിലധികം ഉയരമുണ്ട്. വരണ്ട കാലാവസ്ഥയാണ് മറ്റൊരു പ്രത്യേകത. മൂടൽമഞ്ഞും പുകമഞ്ഞും സർവ സാധാരണമായ ഇവിടെ വിരളമായി മാത്രമേ മഴ ലഭിക്കാറുള്ളു. തീരപ്രദേശത്തോടടുത്തുള്ള പ്രദേശങ്ങളിൽ ചിലപ്പോൾ പ്രതിവർഷം 2 സെ.മീ.-ഓളം മഴ ലഭിക്കാറുണ്ട്. സ്വകൊപ്മുൻഡ്, വാൾവിസ്ബേ, ലുഡറിറ്റ്സ്, ഓറഞ്ച്മഡ് എന്നിവയാണ് നമീബ് ഭൂപ്രദേശത്തെ പ്രധാന നഗരങ്ങൾ. 1904-ൽ നമീബ് മരുഭൂമിയിൽ വജ്രം കണ്ടെത്തി. മരൂഭൂമിയുടെ തീരപ്രദേശത്തോടടുത്തുള്ള പ്രദേശങ്ങളിൽ നിന്ന് ഇപ്പോഴും വജ്രം ഖനനം ചെയ്യുന്നുണ്ട്.


</doc>
<doc id="154204" url="https://ml.wikipedia.org/wiki?curid=154204" title="കുമരനെല്ലൂർ ശ്രീ സുബ്രഹ്മണ്യക്ഷേത്രം">
കുമരനെല്ലൂർ ശ്രീ സുബ്രഹ്മണ്യക്ഷേത്രം

കുമരനെല്ലരിൽ ഏറ്റവു പ്രധാനപ്പെട്ട ഒരു ക്ഷേത്രമാണ് കുമരനെല്ലൂർ ശ്രീ സുബ്രഹ്മണ്യക്ഷേത്രം നൂറ്റാണ്ടുകൽക്ക് മുൻപ് പ്രൗഡിയിൽ നിലകൊണ്ടിരുന്ന ഒരു മഹാക്ഷേത്രമാണ് കുമരനെല്ലൂർ ശ്രീ സുബ്രഹ്മണ്യക്ഷേത്രം. 4000 ത്തിലതികം വർഷങ്ങളുടെ പഴക്കം കണക്കാക്കുന്ന ഈ ക്ഷേത്രം ജീർണ്ണാവസ്ഥയിൽ നിന്നും പുനരുദ്ധാരണത്തിന്റെ വഴികളിലാണ് ജീർണ്ണാവസ്ഥയിൽ നിന്ന് ഈ മഹാക്ഷേത്രത്തെ പൂർണ്ണാവസ്ഥയിലെത്തിക്കാൻ 25 ലക്ഷത്തോളം രൂപ ചെലവ് വീരുമെന്ന് കണക്കാക്കുന്നു.


</doc>
<doc id="154205" url="https://ml.wikipedia.org/wiki?curid=154205" title="വാച്ച് ടവർ ബൈബിൾ അന്റ് ട്രാക്റ്റ് സൊസൈറ്റി ഒഫ് പെനിസിൽവാനിയ">
വാച്ച് ടവർ ബൈബിൾ അന്റ് ട്രാക്റ്റ് സൊസൈറ്റി ഒഫ് പെനിസിൽവാനിയ

ആഗോള സത്യമത സംഘടനയായ യഹോവയുടെ സാക്ഷികളുടെ മത പ്രസിദ്ധീകരണങ്ങളുടെ അച്ചടി ശാലകളായി വർത്തിക്കുന്ന [ബഥേൽ] എന്നറിയപ്പെടുന്ന സ്ഥാപനങ്ങളുടെയും ഇവരുടെ ബൈബിൾ പഠനങ്ങളുടേയും നിർദ്ദേശക സ്ഥാപനം, അല്ലെങ്കിൽ കേന്ദ്രീകൃത ആസ്ഥാനമാണ് പെനിസിൽവാനിയ ആസ്ഥാനമായി പ്രവർത്തിക്കുന്ന ഈ സംഘടന. തികച്ചും അരാഷ്ടിയപരവും, സത്യസന്ധവുമായി പ്രവർത്തിക്കുകയും ജന നന്മ ലക്ഷ്യമിടുകയും ചെയ്യുന്ന ഈ സംഘടന ബൈബിൾ നിലവാരങ്ങൾക്കൊത്ത് ജീവിക്കുവാനും, നല്ല ഗുണങ്ങൾ വളർത്തിയെടുക്കുവാനും ആളുകളെ സഹായിക്കുന്നതിനായി ഉണരുക! പോലെയുള്ള ശാസ്ത്രീയ, വിദ്യാഭ്യാസ വിഷയങ്ങൾ ഉൾപ്പെടുന്ന മാസികയും, വീക്ഷാഗോപുരം പോലെയുള്ള ആത്മീയ വിഷയങ്ങൾ അടങ്ങുന്ന മാസികയും, മറ്റ് ബൈബിളധിഷ്ഠിത പ്രസിദ്ധീകരണങ്ങളും പ്രസിദ്ധീകരിച്ചു താത്പര്യക്കാർക്കു നൽകുന്നു. പ്രസിദ്ധീകരണങ്ങൾക്ക് നിശ്ചിത വില ഈടാക്കാതെ ഏത് സാമ്പത്തിക പശ്ചാത്തലത്തിലും ഉള്ള ആളുകൾക്ക് ഉപയോഗിക്കൻ കഴിയും വിധം; താത്പര്യക്കരുടേയും യഹോവയുടെ സാക്ഷികളായ വിശ്വാസികളുടേയും സ്വമേധയാ സംഭാവനകൾ കൊണ്ടാണ് ഇവ അച്ചടിക്കുന്നത്.

വാച്ച് ടവർ ബൈബിൾ അന്റ് ട്രാക്റ്റ് സൊസൈറ്റിയിൽ അച്ചടി, മറ്റ് ജോലികൾ എന്നിവ നിർവഹിക്കുന്നത് സ്വമേധയാ ശുശ്രൂഷകരാണ്. ഇവർ ശമ്പളം പറ്റാതെയാണ് ഈ ജോലികൾ ചെയ്യുന്നത്. എങ്കിലും ധാരാളം യുവജനങ്ങൾ അടക്കമുള്ള മാതൃകാ യോഗ്യരായ വ്യക്തികൾ വാച്ച് ടവർ ബൈബിൾ അന്റ് ട്രാക്റ്റ് സൊസൈറ്റിയുടേയും ലോകത്ത് മറ്റു പല "ബഥേൽ" ഭവനങ്ങളിലും തങ്ങളുടെ കഴിവുകൾ സമർപ്പിച്ചിരിക്കുന്നു. 
ഔദ്യോധിക വെബ് സൈറ്റ് www.jw.org ആണ്


</doc>
<doc id="154211" url="https://ml.wikipedia.org/wiki?curid=154211" title="അനുരണനം">
അനുരണനം

അടഞ്ഞ ഒരു സ്ഥലത്തുണ്ടാകുന്ന ശബ്ദം നിലച്ചുകഴിഞ്ഞാലും സ്ഥലത്തിന്റെ ഭിത്തികളിൽ ശബ്ദത്തിന്റെ പ്രതിഫലനം ഉണ്ടാകുന്നു. ഈ പ്രതിഫലനമാണ് അനുരണനം.

തുറസ്സായ ഒരു സ്ഥലത്ത്, അത്യുച്ചത്തിൽ ഉണ്ടാകുന്ന ശബ്ദം അതേ രീതിയിൽ കേൾക്കാൻ കഴിയും. കെട്ടിടത്തിനുള്ളിലാണെങ്കിൽ ശബ്ദസ്രോതസ്സ് നിലച്ചതിനുശേഷവും ശബ്ദം തുടർന്നു കേൾക്കുന്നതായി അനുഭവപ്പെടും. ശബ്ദതീവ്രത മെല്ലെമെല്ലെ കുറഞ്ഞ് ശബ്ദം നിലയ്ക്കുന്നു. ഇതിനു കാരണം മുറിക്കകത്ത്, ചുമരുകളിൽ തട്ടി, ശബ്ദത്തിനുണ്ടാകുന്ന ആവർത്തിത പ്രതിഫലനം (repeated reflection) ആണ്. ശബ്ദം സ്രോതസ്സിനോടൊപ്പമല്ല, അല്പം കഴിഞ്ഞേ നിലയ്ക്കുകയുള്ളു.

അനുരണനത്തെ പ്രയോജനകരമായി വാസ്തുശില്പ-ധ്വാനികത്തിൽ (Architectural Acoustics) ഉപയോഗിക്കാറുണ്ട്. മുറിക്കുള്ളിലെ അനാവശ്യവും തീവ്രതകുറഞ്ഞതുമായ ശബ്ദങ്ങളുടെ ഇടപെടൽ ഇല്ലാതാക്കാൻ അനുരണനംകൊണ്ട് സാധിക്കുന്നു. ശബ്ദത്തിനു ശക്തികൂട്ടാൻ അനുരണനം ഉപകരിക്കുന്നു. പക്ഷേ, കൂടുതൽ അനുരണനം ഉണ്ടാകുന്നത് അഭിലഷണീയമല്ല. അനുരണനത്തെ നിയന്ത്രിക്കുന്നതിനായി അതു നിലനില്ക്കേണ്ടതായ കാലം നിർണയിക്കാറുണ്ട്. പ്രാരംഭമർദത്തിൽനിന്ന് ആയിരത്തിലൊന്നായി കുറയാൻ ശബ്ദത്തിന് വേണ്ടിവരുന്ന സമയമാണ് അനുരണന കാലം.

അനുരണനം ഏറെ സമയത്തേക്കു നീണ്ടുനിന്നാൽ, ആദ്യമാദ്യം പുറപ്പെടുന്ന വാക്കുകളുടെ പ്രതിധ്വനികളും പിന്നീടുള്ളവയും കൂടിച്ചേർന്ന് അവ്യക്തത സൃഷ്ടിക്കും. അനുരണനത്തെക്കുറിച്ച് വിശദമായി പഠനം നടത്തിയ വാലസ് സി. സബൈനിന്റെ അഭിപ്രായത്തിൽ ഏതു ഹാളിനും അതിന്റേതായ ഒരു അനുരണനകാലം ആവശ്യമാണ്. V വ്യാപ്തമുള്ള ഒരു മുറിയിലെ ശബ്ദാവശോഷണം (absorption of sound) A ആണെങ്കിൽ ആ മുറിയുടെ അനുരണനകാലം 0.049 V/A ആണെന്ന് കണക്കാക്കപ്പെട്ടിരിക്കുന്നു. അനുരണനകാലം, ആവശ്യത്തിൽ അധികമാണെങ്കിൽ ചിത്രങ്ങൾ, കർട്ടൻ തുടങ്ങിയ അവശോഷക വസ്തുക്കൾകൊണ്ട് മുറി അലങ്കരിച്ചാൽ മതി. ശബ്ദാവശോഷണംമൂലം പ്രതിഫലനത്തിന്റെ എണ്ണം കുറയുകയും അനുരണനകാലം അതനുസരിച്ച് വ്യത്യാസപ്പെടുകയും ചെയ്യുന്നു.

1890കളിലാണ് സബൈൻസ് സമവാക്യം ഉൾത്തിരിയുന്നത്. മുറിയുടെ വ്യാപ്തത്തെയും ആ മുറിയിൽ അനുഭവപ്പെടുന്ന അനുരണന ദൈർഘ്യംത്തെയും ഈ സമവാക്യം ബന്ധപ്പെടുത്തുന്നു

The reverberation time "RT" and the volume "V" of the room have great influence on the critical distance "d" (conditional equation):




</doc>
