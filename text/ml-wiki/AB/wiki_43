<doc id="199911" url="https://ml.wikipedia.org/wiki?curid=199911" title="വില്യം ടാറ്റെം ടിൽഡൻ">
വില്യം ടാറ്റെം ടിൽഡൻ

പ്രശസ്തനായ അമേരിക്കൻ ടെന്നിസ് താരമായിരുന്നു വില്യം ടാറ്റെം ടിൽഡൻ(ഫെബ്രുവരി 10, 1893 - ജൂൺ 5, 1953) 'ബിഗ്ബിൻ' എന്നു വിശേഷിപ്പിക്കപ്പെട്ടിട്ടുള്ള, ലോകത്തിലെ എക്കാലത്തെയും മികച്ച കളിക്കാരിൽ ഒരാളാണ് ഇദ്ദേഹം.
1893 ഫെ. 10-ന് പെൻസിൽവാനിയയിലെ ജർമൻ ടൗണിൽ ജനിച്ചു. ചെറുപ്പത്തിലേതന്നെ ടെന്നിസ് കളിയിലെ ബാലപ്രതിഭ എന്ന ഖ്യാതി നേടി. എട്ടാം വയസ്സിൽ തന്റെ പട്ടണത്തിലെ ചാമ്പ്യൻപദവി കരസ്ഥമാക്കുകയും ചെയ്തു. 1913-ൽ മേരി കെ. ബ്രൗണുമൊത്ത് ദേശീയ മിക്സഡ് ചാമ്പ്യൻഷിപ്പ് നേടിക്കൊണ്ട് ശ്രദ്ധപിടിച്ചുപറ്റി. പെൻസിൽവാനിയ സർവകലാശാലയിൽ പഠിക്കവേ വിൻസന്റ് റിച്ചാർഡ്സുമൊത്ത് ദേശീയ ഡബിൾസ് ചാമ്പ്യൻ പദവി പങ്കിട്ടു (1918). 1919-ൽ ദേശീയസിംഗിൾസിൽ റണ്ണർഅപ് ആയി. 1920 ആയപ്പോൾ സിംഗിൾസ് കിരീടം സ്വന്തമാക്കുകയും ചെയ്തു. ഇതിനിടയിൽ പഠനം തുടരുകയും 1922-ൽ ബിരുദധാരിയാവുകയും ചെയ്തു. 1920, 21, 30 എന്നീ വർഷങ്ങളിൽ വിംബിൾഡൻ ചാമ്പ്യനായി. 1921 മുതൽ 25 വരെ തുടർച്ചയായും പിന്നീട് 1929-ലും ദേശീയചാമ്പ്യൻഷിപ്പ് നേടി. 1920 മുതൽ 30 വരെ അമേരിക്കയിലെ ഒന്നാം നമ്പർ കളിക്കാരൻ ടിൽഡൻ ആയിരുന്നു. ഡേവിസ് കപ്പിനുവേണ്ടി കളിച്ച 22 സിംഗിൾസ് മത്സരങ്ങളിൽ 17-ലും വിജയിക്കുകയുമുണ്ടായി. 1937-ൽ കോഷെ, റമിയോൺ, ബെർക് എന്നിവരോടൊപ്പം ഇന്ത്യ സന്ദർശിച്ച ടിൽഡൻ തിരുവനന്തപുരത്തും കളിക്കുകയുണ്ടായി. 1953 ജൂൺ 25-ന് ഹൃദയാഘാതംമൂലം ഹോളിവുഡിൽ അന്തരിച്ചു. 
അസാധാരണമായൊരു ടെന്നിസ് ശൈലിയുടെ ഉടമയായിരുന്നു ടിൽഡൻ. ബേസ്‌ലൈനിൽ നിന്നായിരുന്നു ഇദ്ദേഹം മിക്കപ്പോഴും കളിച്ചിരുന്നത്. വെടിയുണ്ടകളെന്നപോലെ ഉതിരുന്ന സർവീസുകൾ, ഓടിക്കൊണ്ടുള്ള ബാക്ക്ഹാൻഡ് ഡ്രൈവുകൾ, പ്രതിയോഗിയുടെ ദൗർബല്യങ്ങളെ ചൂഷണം ചെയ്യുന്ന നീക്കങ്ങൾ എന്നിവ ടിൽഡൻ ശൈലിയുടെ സവിശേഷതകളായിരുന്നു.
ടെന്നിസ് താരം എന്നതിനു പുറമേ പരിശീലകനും പ്രചാരകനും കൂടിയായിരുന്നു ഇദ്ദേഹം. ടെന്നിസ് പരിശീലനത്തിനു സഹായകമായ തരത്തിൽ ഒരു ഹ്രസ്വചിത്രവും നിർമിച്ചിട്ടുണ്ട്. ഏയ്സസ്, പ്ലെയ്സസ് ആൻഡ് ഫാൾട്സ് (1936) എന്ന പുസ്തകവും മൈ സ്റ്റോറി (1948) എന്ന ആത്മകഥാപരമായ ഗ്രന്ഥവും ടിൽഡന്റെ മറ്റു സംഭാവനകളാണ്.
1920, 21, 30 എന്നീ വർഷങ്ങളിൽ വിംബിൾഡൻ ചാമ്പ്യൻ



</doc>
<doc id="199915" url="https://ml.wikipedia.org/wiki?curid=199915" title="പേരിയ കുരുടി">
പേരിയ കുരുടി

പശ്ചിമഘട്ട മലനിരകളിൽ വയനാട്ടിലെ പേര്യയിൽ നിന്നും കണ്ടെത്തിയ ഒരു ഉഭയജീവിവർഗ്ഗമാണ് പേരിയ കുരുടി . 1870-ൽ കേണൽ ബെഡ് ഡോം ആണ് ഈ ജീവിവർഗത്തെ ഇവിടെ കണ്ടെത്തിയത്. 


</doc>
<doc id="199917" url="https://ml.wikipedia.org/wiki?curid=199917" title="കോൺസ്റ്റന്റൈൻ ഫോൺ ടിൻഡോഫ്">
കോൺസ്റ്റന്റൈൻ ഫോൺ ടിൻഡോഫ്

ജർമൻ സ്വദേശിയായ ബൈബിൾ പണ്ഡിതൻ. ഗ്രീക്ക്-ലാറ്റിൻ ഭാഷകളിലെ ബൈബിളിന്റെ വളരെ പഴക്കമുള്ള കൈയെഴുത്തു പ്രതികൾക്ക് ഇദ്ദേഹം വ്യഖ്യാനം നൽകിയിട്ടുണ്ട്.
അഞ്ചാം ശതകത്തിൽ എഴുതപ്പെട്ടതായി കരുതുന്ന കൊഡെക്സ് എഫ്രേമി (Codex Ephraemi) എന്ന ഗ്രീക്ക് ബൈബിളിന് ഇദ്ദേഹം 1843-ൽ ഭാഷ്യം രചിച്ചു. 1844-ൽ സിനായി'ലെ സെന്റ് കാതറീൻമഠത്തിന്റെ ഗ്രന്ഥശേഖരത്തിൽ നിന്ന് ഒരു പുരാതന ബൈബിൾ കൈയെഴുത്തു പ്രതി കണ്ടെടുക്കുകയും ഇതിന്റെ കുറേ ഭാഗങ്ങൾ ലീപ്സിഗിലേക്കു കൊണ്ടുവന്ന് പ്രസിദ്ധീകരിക്കുകയും ചെയ്തു . 1859-ൽ റഷ്യൻ ഭരണാധികാരികളുടെ സഹായത്തോടെ ബാക്കി ഭാഗങ്ങൾ കൂടി ലഭ്യമാക്കി. കൊഡെക്സ് സിനായിറ്റിക്സ് (codex Sinaiticus) എന്ന് അറിയപ്പെടുന്ന ഈ കൈയെഴുത്തുപ്രതി ബ്രിട്ടീഷ് മ്യൂസിയത്തിൽ സൂക്ഷിച്ചിരിക്കുന്നു. ഗ്രീക്കു ഭാഷയിലുള്ള കൈയെഴുത്തു പ്രതികളിൽ വളരെ പ്രാധാന്യമുള്ള ഇത് നാലാം ശതകത്തിൽ ഈജിപ്തിൽവച്ച് എഴുതപ്പെട്ടു എന്നാണ് അനുമാനം.

ലീപ്സിഗിനടുത്തുള്ള ലെഗൻഫെൽഡിൽ 1815 ജ. 18-നു ജനിച്ചു. ലീപ്സിഗ് സർവകലാശാലയിൽ വിദ്യാഭ്യാസം പൂർത്തിയാക്കിയ ശേഷം അവിടെത്തന്നെ പ്രൊഫസറായി 
ലാറ്റിൻ ഭാഷയിലെ ബൈബിളിന്റെ ഏറ്റവും പഴക്കമുള്ള കൈയെഴുത്തു പ്രതിയായ കൊഡെക്സ് അമിയാറ്റിനസ് (codex Amiatinus), വിശുദ്ധപൗലോസിന്റെ ലിഖിതങ്ങളുടെ കൈയെഴുത്തു പ്രതിയായ കൊഡെക്സ് ക്ലാരൊമൊൺടാനസ് (codex Claromontanus) എന്നിവയുടെ സംശോധനവും ഇദ്ദേഹം നിർവഹിച്ചിട്ടുണ്ട്. സു. 1869-ൽ പുതിയ നിയമത്തിന്റെ എട്ട് ഗ്രീക്ക് പതിപ്പുകൾ ഇദ്ദേഹം പ്രസിദ്ധീകരിച്ചു. 1874 ഡി. 4-ന് ലീപ്സിഗിൽ നിര്യാതനായി. 





Complete Apparatus, 8th Version in pdf - http://www.biblestudyaids.net/nt/tiscapp/main.htm


</doc>
<doc id="199919" url="https://ml.wikipedia.org/wiki?curid=199919" title="സിദ്ധാന്തപുരം">
സിദ്ധാന്തപുരം

വടകരക്കടുത്ത് പുതുപ്പണത്ത് സ്ഥിതി ചെയ്യുന്ന ഒരു പ്രദേശമാണ് സിദ്ധാന്തപുരം. ചിരപുരാതനമായ സിദ്ധാന്തപുരം ശിവക്ഷേത്രം ഇവിടെയാണ് സ്ഥിതിചെയ്യുന്നത്. പയ്യോളി -വടകര NH -47 ൽ നിന്നും 600 മീറ്റർ മാറിയാണ് ഈ ക്ഷേത്രം.


</doc>
<doc id="199921" url="https://ml.wikipedia.org/wiki?curid=199921" title="ടീക">
ടീക

വ്യാഖ്യാനഗ്രന്ഥം. ടീക എന്ന പദത്തിന് വിഷമപദ വ്യാഖ്യാന രൂപത്തിലുള്ള ഗ്രന്ഥം എന്നാണ് വാചസ്പത്യം-സംസ്കൃത കോശം അർഥം നൽകുന്നത്. 'ടീക്യതേ ഗമ്യതേ ഗ്രന്ഥാർഥഃ അനയാ' (ഇതിനാൽ ഗ്രന്ഥാർഥം ജ്ഞാതമാകുന്നു) ഇങ്ങനെ പദനിഷ്പത്തി പറയാം. ഒരു ഗ്രന്ഥത്തിൽ അങ്ങിങ്ങുകാണുന്ന വിഷമപദങ്ങൾക്കുമാത്രം കൊടുക്കുന്ന വ്യാഖ്യാനം ടിപ്പണം അഥവാ ടിപ്പണി എന്ന പേരിലും, വിശദമായ അർഥവിവരണത്തോടുകൂടിയ വ്യാഖ്യാനം ടീക എന്ന പേരിലും അറിയപ്പെടുന്നു. ഒരു വ്യാഖ്യാനത്തിന്റെ ഉപരിവ്യാഖ്യാനമായി രചിക്കുന്ന ഗ്രന്ഥത്തിനാണ് 'ടീക' എന്ന പേര് കൂടുതൽ അനുയോജ്യമാകുന്നത് എന്ന് മോണിയർ വില്യംസിന്റെ സംസ്കൃത-ഇംഗ്ലീഷ് നിഘണ്ടുവിൽ രേഖപ്പെടുത്തിയിരിക്കുന്നു. വാക്യത്തിന്റെയോ പദത്തിന്റെയോ അർഥം സ്പഷ്ടമാക്കുന്ന ഗ്രന്ഥത്തിനും ഈ നാമമുള്ളതായി ഹിന്ദി വിശ്വകോശകാരൻ അഭിപ്രായപ്പെടുന്നു.

ഗ്രന്ഥത്തിന്റെ അർഥവിവരണം നൽകുന്ന രചനകൾ വ്യാഖ്യ, വ്യാഖ്യാനം, ഭാഷ്യം, വാർത്തികം, വിവരണം, വിവൃതി, വൃത്തി, ചർച്ച, ടിപ്പണി, ടിപ്പണം, ടിപ്പണിക, ടീക, വിമർശം, വിമർശിനി, ദീപിക, പ്രദീപം, ആലോകം, ലോചനം, പ്രകാശം, കൗമുദി, ഉദ്ഘാടനം (ഉദാ: അമരകോശോദ്ഘാടനം), പഞ്ജിക, വിവേകം, ചിന്താമണി, ചന്ദ്രിക, സുബോധിനി, സംഗ്രഹം, സാരം തുടങ്ങിയ പല പേരുകളിൽ അറിയപ്പെടുന്നു. അർഥവിവരണത്തിന്റെ സ്വഭാവമനുസരിച്ചാണ് ഈ വ്യാഖ്യാന നാമങ്ങൾ സ്വീകരിച്ചിട്ടുള്ളത്.

സംസ്കൃതം, പ്രാകൃതം, പാലി എന്നീ ഭാഷകളിൽ സാഹിത്യഗ്രന്ഥങ്ങൾക്കും ശാസ്ത്രഗ്രന്ഥങ്ങൾക്കും പ്രശസ്തങ്ങളായ ടീകകൾ ഉപലബ്ധങ്ങളാണ്. അത്യാവശ്യമുള്ള വാക്കുകൾക്കുമാത്രം അർഥ വിശദീകരണം നല്കിയുള്ള സംക്ഷിപ്തമായ വ്യാഖ്യാനങ്ങൾക്കും ടീക എന്ന പേരു നൽകിക്കാണുന്നുണ്ട്. സാഹിത്യ ഗ്രന്ഥങ്ങളെ അപേക്ഷിച്ച് വ്യാകരണം, ന്യായം തുടങ്ങിയ ശാസ്ത്ര വിഷയങ്ങൾ പ്രതിപാദിക്കുന്ന ഗ്രന്ഥങ്ങൾക്കാണ് ടീക എന്ന പേരിലുള്ള വ്യാഖ്യാനം കൂടുതൽ അനുപേക്ഷണീയമായിത്തീർന്നിട്ടുള്ളത്. ദുർഗസിംഹൻ കാതന്ത്രവ്യാകരണത്തിന് ഒരു 'വൃത്തി'യും അതിനുപരി ഒരു 'ടീക'യും രചിച്ചിട്ടുണ്ട്. പ്രശസ്ത മീമാംസാഗ്രന്ഥമായ ശബരഭാഷ്യത്തിന് കുമാരിലഭട്ടൻ രചിച്ച വ്യാഖ്യാനത്തിലെ ഒരു ഭാഗം ടുപ്ടീകഎന്ന പേരിൽ പ്രസിദ്ധമാണ്. ശാങ്കരഭാഷ്യത്തിന് ആനന്ദഗിരി എഴുതിയ ടീകയും വിഖ്യാതമാണ്. ഇവ മൂന്നും വ്യാഖ്യാനഗ്രന്ഥങ്ങൾക്ക് ഉപരിവ്യാഖ്യാനം എന്ന നിലയിലുള്ള വിശിഷ്ട പഠനങ്ങൾക്കുദാഹരണമായിപ്പറയാം. ശാരീരകസൂത്രഭാഷ്യത്തിന്റെ വ്യാഖ്യാനമായ പഞ്ചപദിക, ഭാമതി എന്നിവയും, മഹാഭാഷ്യത്തിന് കൈയടൻ തയ്യാറാക്കിയ വ്യാഖ്യാനവും, ധർമോത്തരന്റെ ന്യായശാസ്ര്തഗ്രന്ഥമായ ന്യായബിന്ദുവിനുള്ള വ്യാഖ്യാനവും, കൃഷ്ണദത്തന്റെ ദ്രവ്യഗുണശതശ്ലോകീടീകയും ഉപരിപഠനങ്ങൾക്കുള്ള ടീകകൾ എന്ന പേരിലാണ് പ്രസിദ്ധങ്ങളായിത്തീർന്നിട്ടുള്ളത്.

ടീക എന്ന പേര് പദങ്ങളുടെ അർഥവിവരണത്തിനു പ്രാധാന്യം നൽകുന്ന വ്യാഖ്യാനഗ്രന്ഥത്തെയാണ് പ്രധാനമായും പ്രതിനിധാനം ചെയ്യുന്നതെന്നു കരുതാവുന്ന നിലയിൽ, അമരകോശം എന്ന സംസ്കൃത നിഘണ്ടുവിന് നാല്പതിൽപരം 'ടീക'കൾ രചിക്കപ്പെട്ടിട്ടുണ്ട്. അമരകോശടീക എന്ന പേരിലാണ് മിക്കവാറും ഇവ എല്ലാംതന്നെ അറിയപ്പെടുന്നത്. സർവാനന്ദന്റെ (11-ാം ശ.) ടീകാസർവസ്വമാണിവയിൽ മുഖ്യം. ഗോവിന്ദാനന്ദ, ചതുർഭുജമിശ്രജാതനുദൻ, കാശീനാഥൻ, കൊക്കൻ, നയനാനന്ദൻ, നാരായണൻ, നാഗദേവൻ, പരമാനന്ദശർമ, ഭരതസേനൻ, ഭാനുദീക്ഷിതർ, ഭാവനാദാസൻ, മല്ലകവി, മല്ലീനാഥൻ, മഹാദേവൻ, മാമിജി വെങ്കടരായ, മുകുന്ദശർമ, രഘുനന്ദന ശർമ, രാഘവേന്ദ്ര, രാമകൃഷ്ണദീക്ഷിതർ, രാമനാഥവിദ്യാവാചസ്പതി, രാമപ്രസാദതർകാലങ്കാര, രാമശർമ, രാമസ്വാമി, രാമേശവരൻ, രായമുക്ത, ലക്ഷ്മണശാസ്ര്തി, ലിംഗഭട്ടൻ, ലോകനാഥൻ, വിട്ടലൻ, വെങ്കടേശൻ, വൈദ്യനാഥൻ, വൈദ്യനാഥദീക്ഷിതർ, ശ്രീകരൻ, ശ്രീധരൻ, ശ്രീനിവാസയജ്വൻ, സീതാരാമൻ, സുഭൂതി തുടങ്ങിയ നിരവധി വിദ്വാന്മാർ അമരകോശത്തിനു ടീക രചിച്ചിട്ടുണ്ട്.

സാഹിത്യകൃതികൾക്കും പാണ്ഡിത്യനിർഭരമായ ടീകകൾ രചിച്ചിട്ടുള്ളതായി കാണുന്നു. കുശലന്റെ ഘടകർപരടീക, കൃഷ്ണദത്തന്റെ മഹാനാടകടീക, കൃഷ്ണപണ്ഡിതന്റെ കൃഷ്ണകർണാ മൃതടീക, കേശവഭട്ടന്റെ ആനന്ദലഹരീടീക, ഗണപതിയുടെ ചൗരപഞ്ചാശികാടീക, ചന്ദ്രശേഖരന്റെ ശാകുന്തളടീക, ഗോപീരമണന്റെ ആനന്ദലഹരീടീക, ചന്ദ്രശേഖരന്റെ ഹനുമന്നാടകടീക, കൃഷ്ണപണ്ഡിതന്റെ കർപ്പൂരസ്തവടീക, ചന്ദ്രശേഖരന്റെ ഛന്ദോമഞ്ജരീടീക തുടങ്ങിയവ സാഹിത്യ ഗ്രന്ഥങ്ങളുടെ ആശയസ്ഫുടീകരണാർഥം നിർമിതമായ വ്യാഖ്യാനാത്മക ടീകകളാണ്.

ഹിന്ദിയിലും ഉത്തരേന്ത്യൻ ഭാഷകളിലും അർഥവിവരണം, വ്യാഖ്യാനം എന്നീ അർഥങ്ങളിൽ ടീകാപദം പ്രയോഗത്തിലുണ്ട്. നെറ്റിയിലും കൈയിലും മറ്റും ചാർത്തുന്ന തിലകം, വിവാഹബന്ധം അവിച്ഛിന്നമായി നിലനിൽക്കണം എന്ന സങ്കല്പത്തോടുകൂടി നടത്തുന്ന മതപരമായ ചടങ്ങ്, ശ്രേഷ്ഠനായ മനുഷ്യൻ, രാജ്യാഭിഷേകം, യുവരാജാവ്, രാജചിഹ്നം, രാജാവിനു നല്കുന്ന കാഴ്ചദ്രവ്യം, ഒരു ആഭരണം, പ്രതിരോധകുത്തിവയ്പ് എന്നീ അർഥങ്ങളും ടീകാ പദത്തിനുള്ളതായി ഹിന്ദി വിശ്വകോശത്തിൽ വിവരിക്കുന്നുണ്ട്. ഈ പദത്തിന് പ്രതിരോധ കുത്തിവയ്പ് എന്ന അർഥം മിക്ക ഔത്തരാഹ ഭാഷകളിലും പ്രചാരത്തിലുണ്ട്. ഹിന്ദിയിലെ ഗീതഗോവിന്ദ ടീക, സുബോധിനീടീക എന്നിവ വിശ്രുതമായ വ്യാഖ്യാനഗ്രന്ഥങ്ങളാണ്. 'വ്യാഖ്യാ' എന്ന പദമാണ് ഹിന്ദിയിൽ കൂടുതൽ പ്രചാരത്തിലുള്ളത്. വിമർശ്, സമീക്ഷ, ആലോചന, തുടങ്ങിയ പദങ്ങൾ വിമർശനാത്മകമായുള്ള ഗ്രന്ഥനിരൂപണത്തെ ഉദ്ദേശിച്ചാണ് പ്രയോഗിച്ചുവരുന്നത്.

പല ഉത്തരേന്ത്യൻ ഭാഷകളിലും ടീക എന്നു പേരുള്ള സാഹിത്യപ്രസ്ഥാനം പ്രചാരത്തിലെത്തിയിട്ടുണ്ട്. ഒറിയ, പഞ്ചാബി, രാജസ്ഥാനി, ഗുജറാത്തി എന്നീ ഭാഷകളിലാണ് ഈ പ്രസ്ഥാനത്തിന് വ്യാപകമായ അംഗീകാരം ലഭിച്ചിട്ടുള്ളത്. ചിന്തോദ്ദീപകമായ ആശയാവിഷ്കരണം നിറഞ്ഞ കാവ്യത്തിനും സാഹിത്യകൃതികളുടെ സംക്ഷിപ്ത പുനരാഖ്യാനത്തിനും ഒറിയഭാഷയിൽ ടീക എന്നാണു പേരു നൽകിയിരിക്കുന്നത്. ഒറിയയിലെ ടീകാ ഗോവിന്ദചന്ദ്ര എന്ന കൃതി ദാർശനികതത്ത്വങ്ങൾ വിവരിക്കുന്ന ദീർഘമായ ഒരു ഗാനകാവ്യമാണ്. പ്രകൃഷ്ടകൃതികളുടെ സംക്ഷിപ്താവതരണമെന്ന നിലയിൽ പ്രചാരം നേടിയിട്ടുള്ള കൃതികളാണ് ടീകാമഹാഭാരതം, സപ്താംഗയോഗസാരടീക, ഗണേശവിഭൂതിടീക എന്നിവ.

18-ഉം 19-ഉം ശ.ൽ ധർമഗ്രന്ഥങ്ങളുടെയും ആധ്യാത്മിക ഗ്രന്ഥങ്ങളുടെയും ഗദ്യത്തിലുള്ള വ്യാഖ്യാനങ്ങൾ ടീക എന്നു പേരുള്ള സാഹിത്യശാഖയായി പഞ്ചാബിയിൽ രൂപം പൂണ്ടിരുന്നു. ഭായി ഗുരുദാസിന്റെ രണ്ട് സ്തുതിഗീത കൃതികൾക്ക് ഭായി മനീസിംഹ് രചിച്ച ജ്ഞാനരത്നാവലി, ഭഗത് രത്നാവലി എന്നീ പേരുകളിലുള്ള ടീകകൾ ജനപ്രീതി നേടിയവയാണ്. പഞ്ചാബി ഭാഷയിൽ മിക്ക ആകാരാന്ത പദങ്ങളും സ്ര്തീലിംഗമാണെങ്കിലും 'ടീകാ' പുല്ലിംഗമായിട്ടാണ് പ്രയോഗിച്ചുപോരുന്നത്.

രാജസ്ഥാനിയിലും ഗുജറാത്തിയിലുമുള്ള ആദ്യകാലഗദ്യകൃതികളിൽ പ്രാധാന്യം നേടിയിട്ടുള്ളതും ടീക തന്നെയാണ്. ഇവ ഒരു തരത്തിൽ തത്ത്വചിന്താപരമായ വിഷയങ്ങൾ ചർച്ച ചെയ്യുന്ന പ്രബന്ധങ്ങളായിരുന്നു. മറാഠിഭാഷയിലും പരിനിഷ്ഠിതമായ പരിചിന്തനത്തോടുകൂടി എഴുതിയിട്ടുള്ള ഉപന്യാസങ്ങൾക്ക് ടീക എന്ന പേരാണു നൽകിക്കാണുന്നത്. ബാലചന്ദ്രനമദെയുടെ ടീകാസ്വയംവരം ഇതിനുദാഹരണമാണ്. പൗരസ്ത്യവും പാശ്ചാത്യവുമായ കാവ്യശാസ്ര്ത തത്ത്വങ്ങൾ കൂലംകഷമായി ചർച്ച ചെയ്യുന്ന ഗ്രന്ഥമാണിത്.

വ്യാഖ്യാനഗ്രന്ഥങ്ങളുടെ ഔത്കൃഷ്ട്യത്താൽ വിശ്വ പ്രസിദ്ധി നേടിയ ദേശമാണ് കേരളം. ഉപനിഷദ്ഭാഷ്യം, ഗീതാഭാഷ്യം, ബ്രഹ്മസൂത്രഭാഷ്യം എന്നിവയാണ് ശങ്കരാചാര്യരെ അത്യുത്കൃഷ്ട വേദാന്ത ചിന്തയുടെ ഗിരിശിഖരത്തിലെത്തിച്ചതും യശസ്സിലേക്കുയർത്തിയതും. അനേകം സ്തോത്രങ്ങളുടെ രചയിതാവായ ആചാര്യർ തന്റെ അദ്വൈതതത്ത്വവിശദീകരണം ഈ മൂന്നു ഭാഷ്യങ്ങളിലൂടെയാണ് അവതരിപ്പിച്ചത്. മീമാംസാ ശാസ്ത്രത്തിലെ പ്രാഭാകരമതത്തിന്റെ ആചാര്യനായ പ്രഭാകരൻ, മാലതീമാധവ വ്യാഖ്യാതാവായ പൂർണസരസ്വതി തുടങ്ങിയവരും വ്യാഖ്യാനഗ്രന്ഥങ്ങളിലൂടെ ചിരപ്രതിഷ്ഠ നേടിയവരാണ്. ആധുനിക കാലത്തെ വ്യാഖ്യാതാക്കളിൽ പ്രസിദ്ധനാണ് കൈക്കുളങ്ങര രാമവാരിയർ.

മലയാളഗ്രന്ഥങ്ങൾക്കും പദവാക്യപ്രമാണങ്ങൾ അവതരിപ്പിച്ചുള്ള വ്യാഖ്യാനങ്ങൾ ഉണ്ടായിട്ടുണ്ട്. നളചരിതം ആട്ടക്കഥയ്ക്ക് ഏ.ആർ.രാജരാജവർമ രചിച്ച കാന്താരതാരകം, എം.എച്ച്.ശാസ്ത്രികൾ തയ്യാറാക്കിയ രസികകൗതുകം എന്നീ വ്യാഖ്യാനങ്ങൾ ഇതിനുള്ള മികച്ച ഉദാഹരണങ്ങളാണ്. സാഹിത്യകുശലൻ ടി.കെ.കൃഷ്ണമേനോൻ അധ്യക്ഷനും പ്രൊഫസർ പി.ശങ്കരൻ നമ്പ്യാർ അംഗവും കെ.വാസുദേവൻ മൂസത് 'കമ്മിറ്റി പണ്ഡിതരു'മായിരുന്ന കൊച്ചി മലയാളഭാഷാപരിഷ്കരണക്കമ്മിറ്റി 1940-ൽ ഗിരിജാകല്യാണം പ്രസിദ്ധീകരിച്ചപ്പോൾ തയ്യാറാക്കിയ വ്യാഖ്യാനം, ലീലാതിലകം, ഉണ്ണുനീലിസന്ദേശം എന്നീ പ്രാചീന ഗ്രന്ഥങ്ങൾക്ക് ശൂരനാടു കുഞ്ഞൻപിള്ളയും ഇളംകുളം കുഞ്ഞൻപിള്ളയും സജ്ജമാക്കി പ്രസാധനം ചെയ്തിട്ടുള്ള അവഗാഢവും അപഗ്രഥനാത്മകവുമായ വ്യാഖ്യാനങ്ങൾ, ഡോ.പി.കെ. നാരായണപിള്ള രാമകഥപ്പാട്ട്, ഹരിനാമകീർത്തനം, മയൂരസന്ദേശം എന്നീ കൃതികൾക്കു രചിച്ച വ്യാഖ്യാനങ്ങൾ തുടങ്ങിയവ ഈ രീതിയിലുള്ള പ്രൗഢ ടീകകളാണ്. ഇത്തരത്തിൽ പ്രകൃഷ്ടകൃതികളുടെ അന്തർഭാഗങ്ങളിലേക്ക് പ്രവേശിക്കാനുള്ള വാതായനങ്ങളുടെ താക്കോലുകളായി ടീകകൾ വർത്തിക്കുന്നു എന്നു ചുരുക്കിപ്പറയാവുന്നതാണ്. 


</doc>
<doc id="199924" url="https://ml.wikipedia.org/wiki?curid=199924" title="ടൂർമലിൻ">
ടൂർമലിൻ

ഒരു രത്നഖനിജം. ആഗ്നേയ ശിലകളിലെയും കായാന്തരിത ശിലകളിലെയും ഒരു സുപ്രധാന ഉപധാതവമാണ് ടൂർമലിൻ. അതിസങ്കീർണമായ ക്രിസ്റ്റൽ ഘടനയും അസ്ഥിരമായ രാസസംഘടനവും ടൂർമലിൽ ക്രിസ്റ്റലുകളുടെ സവിശേഷതയാണ്. ഹെക്സഗണൽ ക്രിസ്റ്റൽ വ്യൂഹത്തിലെ റോംബോഹീഡ്രൽ ഡിവിഷനിൽ പ്രിസ്മീയ പരലുകളായി ക്രിസ്റ്റലീകരിക്കപ്പെടുന്ന ടൂർമലിന്റെ പൊതുരാസ സംഘടനം:Na(Mg,Fe,Li,Mn,Al)3Al6(Bo3)3Si6O18(OHF)4

ഭൗതികഗുണങ്ങൾ. വിഭംഗം: ഏറെക്കുറെ ശംഖാഭം മുതൽ അസമം വരെ; കാഠിന്യം: 7-7.5; ആ.ഘ. 2.98-3.20; ശരാശരി അപവർത്തനാങ്കം: 1.63; ദ്വി-അപവർത്തനം: 0.020; പ്രകീർണനം: 0.616. ടൂർമലിന്റെ ദ്വിവർണതാ സ്വഭാവം ധാതുവിനെ തിരിച്ചറിയാൻ സഹായിക്കുന്നു. വിരളമായി മാത്രം ടൂർമലിൻ വർണരഹിതമാകാം. കറുപ്പ്, ചുവപ്പ്, പച്ച, പാടലം, നീല എന്നിവയാണ് സാധാരണ നിറങ്ങൾ. പാരദർശകം മുതൽ അപാരദർശിവരെയായ ടൂർമലിൻ പ്രകൃതിയിൽ ലഭ്യമാണ്.

ക്ഷാരാംശം കൂടുതൽ അടങ്ങിയ ടൂർമലിൻ പാരദർശകമാണ്. സുഭഗവും രമ്യവുമായ വർണപ്രദർശനം ഇതിന്റെ പ്രത്യേകതയാണ്. അക്രോയ്റ്റ് (വർണരഹിതം), റൂബെല്ലൈറ്റ് (റോസ് ചുവപ്പ്), ബ്രസീലിയൻ മരതകം (പച്ച), ബ്രസീലിയൻ ഇന്ദ്രനീലം (നീല), ബ്രസീലിയൻ പെരിഡോട്ട് (മഞ്ഞപ്പച്ച), സിലോൺ പെരിഡോട്ട് (തേൻ മഞ്ഞ), സൈബെറൈറ്റ് (നീലലോഹിതം), ഇൻഡിക്കോലൈറ്റ് (കടുംനീല) എന്നിവയാണ് മുഖ്യ ടൂർമലിൻ രത്നജാതികൾ. കറുത്തയിനം ടൂർമലിൻ ഷോൾ (short) എന്ന പേരിൽ അറിയപ്പെടുന്നു. ടൂർമലിന്റെ വർണദീപ്തിയാണ് ഇതിനെ ഒരു മുഖ്യ രത്നഖനിജമാക്കി മാറ്റുന്നത്.

എൽബ, മഡഗാസ്കർ, തെക്കുപടിഞ്ഞാറൻ ആഫ്രിക്ക, ശ്രീലങ്ക, മ്യാൻമർ, സൈബീരിയ, ബ്രസീൽ, അമേരിക്ക എന്നീ രാജ്യങ്ങളിലാണ് ലോകത്തിലെ മുഖ്യ രത്ന ടൂർമലിൻ നിക്ഷേപം ഉപസ്ഥിതമായിട്ടുള്ളത്.

ഇന്ത്യയിൽ ഹസ്സാരിബാഗ്, പഞ്ചാബ്, സിക്കിം, ഹിമാലയം എന്നിവിടങ്ങളിൽ ഗ്രാനൈറ്റുകളിലും, രാജസ്ഥാനിലെ ആരവല്ലി ചുണ്ണാമ്പുകല്ലുകളിലും, നെല്ലൂരിൽ ചുണ്ടിക്കടുത്തുള്ള ക്വാർട്ട്സൈറ്റുകളിലും, ദക്ഷിണ റീവയിൽ കൊറണ്ടത്തോടൊപ്പവും, മൈസൂറിലും, കാശ്മീരിലും ഇന്ദ്രനീലത്തോടൊപ്പവും ഷോൾ നിക്ഷേപം സാധാരണമാണ്.

ബിഹാറിലെ ഹസ്സാരിബാഗ് ജില്ലയിൽ മണിമന്ദിരത്തിനടുത്ത് ഇൻഡിക്കോലൈറ്റ്, ലെപ്പിഡോലൈറ്റ് എന്നിവയോടൊപ്പവും പാരദർശകമായ പച്ച ടൂർമലിൻ കണ്ടെത്തിയിട്ടുണ്ട്. ഇൻഡിക്കോലൈറ്റിനോടൊപ്പം ഇതേ ജില്ലയിലെ പിലൂരയ്ക്കടുത്തുള്ള ഗ്രാനൈറ്റുകളിലും ടൂർമലിൻ കാണപ്പെടുന്നുണ്ട്. സിങ്ഭം ജില്ലയിലെ ലാപ്സബുരുവിൽ നീലയും തവിട്ടും നിറങ്ങളുള്ള ടൂർമലിൻ സ്ഥിതി ചെയ്യുന്നു; ത്സണ്ടബുരുവിനടുത്ത് വെളുത്ത അപ്ലൈറ്റുകളിൽ നീലടൂർമലിൻ പാളികളായി കാണപ്പെടുന്നു.

കാശ്മീരിൽ സുംസാനടുത്തുള്ള ഇന്ദ്രനീലഖനിയിൽ നിന്നും 2 കി.മീ. വ. മാറി ഇളംപച്ച ടൂർമലിന്റെയും മാതളാഭയുള്ള റൂബെലൈറ്റിന്റെയും ക്രിസ്റ്റലുകൾ ഒരു ക്വാർട്ട്സ് സിരയിൽ കാണപ്പെട്ടതായി ലാ ടൂഷ് രേഖപ്പെടുത്തിയിട്ടുണ്ട്. ക്രിസ്റ്റലുകൾ നീളത്തിന്റെ സമാനുപാതമനുസരിച്ച് വളരെ കനം കുറഞ്ഞവയും ഭംഗുരവുമാണ്. സൻസ്ക്കാറിൽ ഇന്ദ്രനീലത്തോടൊപ്പം ഇൻഡിക്കോലൈറ്റും മറ്റു ചിലയിനങ്ങളും സ്ഥിതിചെയ്യുന്നതായി രേഖകളുണ്ട്.

തെക്കേ ഇന്ത്യയിലെ നയ്സ് ശിലാസമൂഹങ്ങളിൽ നാമമാത്രമായ ടൂർമലിൻ നിക്ഷേപം കാണപ്പെടുന്നു. തിരുച്ചിറപ്പള്ളി ജില്ലയിൽ കിരന്നൂരിനടുത്തും, നെല്ലൂർ ജില്ലയിലെ ആർ.സി. അഭ്രഖനിയിലും രത്നഗുണമില്ലാത്ത ഇളംപച്ച ടൂർമലിൻ കണ്ടെത്തിയിട്ടുണ്ട്. കാവേരീ നദീതടത്തിലുള്ള ഒരു ഗ്രാനൈറ്റ് ഡൈക്കിലും ഇതേയിനം ടൂർമലിൻ ക്രിസ്റ്റലുകൾ സൂചിയുടെ ആകൃതിയിൽ കാണപ്പെടുന്നു. 



</doc>
<doc id="199928" url="https://ml.wikipedia.org/wiki?curid=199928" title="രാമസ്വാമി കുരുടി">
രാമസ്വാമി കുരുടി

പശ്ചിമഘട്ട മലനിരകളിൽ കൊല്ലം ജില്ലയിലെ തെന്മലയിൽ നിന്നും കണ്ടെത്തിയ ഒരു ഉഭയജീവിവർഗ്ഗമാണ് രാമസ്വാമി കുരുടി . 1964 -ൽ ടെയ്‌ലർ ആണ് ഈ ജീവിവർഗത്തെ ഇവിടെ കണ്ടെത്തിയത്. 



</doc>
<doc id="199937" url="https://ml.wikipedia.org/wiki?curid=199937" title="റാസ്സുകൾ">
റാസ്സുകൾ

ഉഷ്ണ-മിതോഷ്ണമേഖലാ പ്രദേശങ്ങളിലെ സമുദ്രത്തിൽ കണ്ടുവരുന്ന ഒരു മത്സ്യജനുസ്സാണ് റാസ്സുകൾ (Wrasse). പകൽ സമയം മുഴുവനും ആഹാരത്തിനായി ലലയുന്ന റാസ്സുകളുടെ ശരീരഘടനയിൽ വ്യത്യസ്തത പുലർത്തുന്നുണ്ടെങ്കിലും ആഹാരരീതി സമാനമാണ്. ചിപ്പികൾ മുതൽ ആൽഗകൾ വരെ ആഹാരമാക്കുന്ന ഇവയിൽ വലിയ മത്സ്യങ്ങൾ സാധാരണ കലഹപ്രിയരാണ്.

</doc>
<doc id="199940" url="https://ml.wikipedia.org/wiki?curid=199940" title="ഇകാഡിപെറ്റ്സ് സലാസി">
ഇകാഡിപെറ്റ്സ് സലാസി

ഇയോസീനിലെ അവസാന കാലഘട്ടത്തിൽ ദക്ഷിണ അമേരിക്കയിലെ ഉഷ്ണമേഖലയിൽ ഉണ്ടായിരുന്ന വലിയ പെൻഗ്വിനുകളാണ്‌ ഇകാഡിപെറ്റ്സ് സലാസി. ഇതിന്റെ പേരിലെ ഇകാ (Ica) എന്ന പദം ഈ ജീവിയുടെ അവശിഷ്ടങ്ങൾ കണ്ടെത്തിയ പെറുവിയൻ മേഖലയും, ഡിപെറ്റ്സ് (dyptes) എന്നത് മുങ്ങൽ വിദഗ്ദ്ധൻ എന്ന പദത്തിന്റെ ഗ്രീക്ക് പരിഭാഷയും, സലാസി എന്നത് റൊഡോൾഫൊ എന്ന പുരാതനജീവിതന്ത്ര ശാസ്ത്രജ്ഞന്റെ പേരിൽ നിന്നുമാണു ഉത്ഭവിച്ചത്. ഉത്തര കരോലിന സർവകലാശാലയുടെ പുരാതനജീവിതന്ത്ര ശാസ്ത്രജ്ഞയും അധ്യാപികയായ ജൂലിയ ക്ലാർക്കിന്റെ നേതൃത്വത്തിലുള്ള പഠന സംഘമാണു 36 ദശലക്ഷം വർഷങ്ങൾക്ക് മുൻപുള്ള ഈ പെൻഗ്വിന്റെ അവശിഷടം പെറുവിന്റെ തീരദേശത്തു നിന്നു കണ്ടെത്തിയത്. കണ്ടെത്തിയ പെൻഗ്വിൻ വിഭാഗത്തിൽ വലിപ്പത്തിൽ മൂന്നാമത് ആണ് ഇതിന്റെ സ്ഥാനം. 


</doc>
<doc id="199944" url="https://ml.wikipedia.org/wiki?curid=199944" title="പി. മുഹമ്മദലി">
പി. മുഹമ്മദലി

മലയാളിയായ ഒരു പ്രവാസി വ്യാപാര പ്രമുഖനും വ്യവസായിയുമാണ് ഗൾഫാർ മുഹമ്മദലി. ഭാരത സർക്കാറിന്റ പ്രവാസി ഭാരതീയസമ്മാൻ നേടിയിട്ടുണ്ട്.

തൃശൂർ ജില്ലയിലെ തളിക്കുളത്തിനടുത്ത് മണപ്പുറമാണ് മുഹമ്മദലിയുടെ സ്വദേശം. പിതാവ് ചന്ദനപ്പറമ്പിൽ സെയ്തുമുഹമ്മദ്. 1972ൽ ഒമാനിൽ ഗൾഫാർ എന്ന നിർമ്മാണ സ്ഥാപനത്തിൽ ടീം ലീഡറായാണ് ജോലിയിൽ പ്രവേശിക്കുന്നത്. പിന്നീട് ഈ സ്ഥാപനത്തെ ഒരു വൻകിട കമ്പനിയാക്കി മുഹമ്മദലി വളർത്തി. ഇരുപതിലേറെ സ്ഥാപനങ്ങളുടെ ഉടമായായ മുഹമ്മദലിയുടെ ഗൾഫാർ കമ്പനി ഒമാനിലെ സ്വകാര്യ മേഖലയിൽ ഏറ്റവും കൂടുതൽ ആളുകൾക്ക് തൊഴിൽ നൽകുന്ന സ്ഥാപനമാണ്. കേരള സർക്കാറിന്റെ ഇൻകെൽ,നെടുമ്പശ്ശേരി വിമാനത്താവളം, കേരളത്തിലെ ഇസ്ലാമിക് ഫിനാൻസ് സംരംഭമായ അൽബറക ഫിനാൻസ് സർവീസ് എന്നിവയുടെ സ്ഥാപകരിൽ ഒരാളാണ് മുഹമ്മദലി. കൊച്ചിയിലെ ലെ മെറിഡിയൻ ഹോട്ടൽ, ഗൾഫാർ ഇന്റർനാഷണൽ കൺവെൻഷൻ സെന്റർ എന്നിവ ഇദ്ദേഹത്തിന്റെ ഉടമസ്ഥതയിലുള്ളതാണ്.


</doc>
<doc id="199950" url="https://ml.wikipedia.org/wiki?curid=199950" title="കുതിരാൻ‌മല">
കുതിരാൻ‌മല

തൃശ്ശൂർ ജില്ലയിലുള്ള ഒരു മലപ്രദേശമാണ് കുതിരൻമല. തൃശ്ശൂർ നിന്നും പാലക്കാട്ടേയ്ക്കുള്ള പാതയിൽ വാണിയംപാറയ്ക്ക് അടുത്താണ് ഈ മല സ്ഥിതിചെയ്യുന്നത്. പാണഞ്ചേരി ഗ്രാമപഞ്ചായത്തിന്റെ ഭാഗമാണ് ഈ സ്ഥലം. ഈ പാതയിലുള്ള പ്രധാന കയറ്റമാണ് കുതിരൻ കയറ്റം. മലയുടെ അടിവാരത്തുകൂടെ മണലിപ്പുഴ ഒഴുകുന്നു. മലയുടെ മുകളിൽ ഒരു ധർമ്മശാസ്താക്ഷേത്രം സ്ഥിതിചെയ്യുന്നു. തൃശ്ശൂർ-പാലക്കാട് ഹൈവേയുടെ (എൻ.എച്ച്. 544) അരികിലായാണ് ക്ഷേത്രം സ്ഥിതിചെയ്യുന്നത്. ശബരിമല തീർത്ഥാടകരുടെ പ്രധാന ഇടത്താവളങ്ങളിലൊന്നാണ് ഈ ക്ഷേത്രം. കുതിരപ്പുറത്ത് ഇരിയ്ക്കുന്ന ശാസ്താവിന്റെ അപൂർവ്വ പ്രതിഷ്ഠയുള്ള ക്ഷേത്രമാണിത്. 


</doc>
<doc id="199965" url="https://ml.wikipedia.org/wiki?curid=199965" title="ടൂറിങ് ടെസ്റ്റ്">
ടൂറിങ് ടെസ്റ്റ്

കംപ്യൂട്ടറിന്റെ ചിന്താശക്തിയും ബുദ്ധിശക്തിയും അളക്കുവാനുപകരിക്കുന്ന ഒരു പരീക്ഷാ സംവിധാനം. കംപ്യൂട്ടർ ശാസ്ത്രശാഖയുടെ പിതാവെന്ന് വിശേഷിപ്പിക്കപ്പെടുന്ന അലൻ മതിസൺ ടൂറിങ് തന്റെ "കമ്പ്യൂട്ടിംഗ് മെഷീനറി ആൻഡ് ഇന്റലിജൻസ്" (“Computing Machinery and Intelligence”) എന്ന വിഖ്യാതമായ ഗവേഷണ പ്രബന്ധത്തിൽ (1950) പ്രതിപാദിച്ച 'ഇമിറ്റേഷൻ ഗെയിം' എന്ന സങ്കല്പനത്തെ അടിസ്ഥാനമാക്കി ക്രമീകരിക്കപ്പെട്ട ഒരു ടെസ്റ്റ് ആണിത്. 

മനുഷ്യനു തുല്യമായരീതിയിലോ അല്ലെങ്കിൽ ഒരു യന്ത്രമാണെന്ന് തിരിച്ചറിയാത്ത വിധത്തിലോ ഒരു യന്ത്രം ബുദ്ധിപരമായ സ്വഭാവം പ്രകടമാക്കുന്നുണ്ടോ എന്ന പരീക്ഷണമാണിത്. അലൻ ട്യൂറിംഗ് മൂന്നുപേരടങ്ങിയ ഒരു ചോദ്യോത്തര സംവാദമാണ് ആദ്യം പരിചയപ്പെടുത്തുന്നത്. ഇതിൽ ചോദ്യ കർത്താവ് സംവാദത്തിലുള്ള മറ്റ് രണ്ട് അംഗങ്ങളിൽ ആരാണ് മനുഷ്യൻ, യന്ത്യം എന്ന് ചോദ്യങ്ങൾ ചോദിച്ച് തിരിച്ചറിയാൻ ശ്രമിക്കുന്നു. ഇങ്ങനെയുള്ള സംവാദത്തിൽ ഇയാൾക്ക് ഒരിക്കലും ഇത് തിരിച്ചറിയാൻ കഴിയുന്നില്ലെങ്കിൽ ടെസ്റ്റ് വിജയിച്ചു എന്ന് പറയാം. ഇതിലെ ചോദ്യങ്ങൾക്ക് ഉത്തരം ശരിയായിക്കൊള്ളണമെന്നില്ല, പക്ഷേ മനുഷ്യന്റേത് എന്ന് തോന്നിപ്പിക്കുന്ന ഉത്തരങ്ങളാണ് പ്രതീക്ഷിക്കുന്നത്. 

ട്യൂറിംഗിന്റെ ലേഖനം ("കമ്പ്യൂട്ടിംഗ് മെഷീനറി ആൻഡ് ഇന്റലിജൻസ്") ഏതാണ്ട് തുടങ്ങുന്നത് ഇങ്ങനെയാണ് : “ഞാൻ ചോദിക്കുന്ന ചോദ്യമിതാണ്, ‘ഒരു യന്ത്രത്തിന് ചിന്തിക്കാൻ സാദ്ധ്യമാണോ?’”. തുടർന്ന് “ചിന്തിക്കുക” എന്നത് ഒരു വിശാല അർത്ഥത്തിലുള്ള ഉപയോഗമായതുകൊണ്ടുതന്നെ ട്യൂറിംഗ് അതിനെ കുറച്ചുകൂടി ലളിതമായ രീതിയിൽ ചോദിക്കാൻ ശ്രമിക്കുന്നു. അതിന് അദ്ദേഹം ഒരു ലളിതമായ ഗെയിമാണ് തുടർന്ന് വിശദമാക്കുന്നത്. ഇത് ഏതാണ്ട് ട്യൂറിംഗ് ടെസ്റ്റിന് തുല്യമാണ്. ഇവിടെ ചോദ്യകർത്താവ് മറ്റു രണ്ടുപേരിൽ നിന്ന് സ്ത്രീ ആര് പുരുഷൻ ആര് എന്ന്, ശബ്ദത്താലല്ലാതെ ചോദ്യങ്ങൾ വഴി കണ്ടെത്താൻ ശ്രമിക്കുന്നു. “ഈ മൂന്നുപേർക്ക് പകരം കം‌പ്യൂട്ടർ ആണെങ്കിൽ ഈ ഗെയിം അവ എങ്ങനെ കൈകാര്യം ചെയ്യും ?” എന്ന ചോദ്യത്തിലൂടെയാണ് മുൻ ചോദ്യത്തെ അദ്ദേഹം ലളിതമാക്കാൻ ശ്രമിക്കുന്നത്. 
ട്യൂറിങ് മുന്നോട്ടു വച്ച ഈ ടെസ്റ്റുകൾ ആർട്ടിഫിഷ്യൽ ഇന്റലിജൻസ് ചിന്താധാരകളെ വളരയധികം സ്വാധീനിക്കുകയും ചോദ്യം ചെയ്യപ്പെടുകയുമൊക്കെയുണ്ടായി.

പുരുഷൻ, സ്ത്രീ, ചോദ്യകർത്താവ് (ഇത് പുരുഷനോ സ്ത്രീയോ ആകാം). ഇവരെ പരസ്പരം നേരിട്ടു കാണാനാവാത്ത തരത്തിൽ മൂന്നു ടെലിടൈപ്പ്റൈറ്ററുകളുടെ മുന്നിൽ ഇരുത്തുന്നു. നെറ്റ് വർക് രീതിയിൽ ബന്ധപ്പെടുത്തിയിട്ടുള്ള ഈ ടെലിടൈപ്പ്റൈറ്ററുകളിലൂടെ ചോദ്യകർത്താവ് സ്ത്രീയോടും പുരുഷനോടും സംഭാഷണത്തിലേർപ്പെടുന്നു', പക്ഷേ അവരിൽ പുരുഷനും സ്ത്രീയും ആരാണെന്ന് സംഭാഷണത്തിനു മുൻപ് ചോദ്യകർത്താവിനറിയില്ല. അതുപോലെ മറുപടി നൽകുന്ന സമയത്ത്, പുരുഷന്, തനിക്കു ലഭിച്ച ചോദ്യത്തിന് ഒരു സ്ത്രീയുടെ രീതിയിൽ മറുപടി നൽകാൻ സ്വാതന്ത്ര്യമുണ്ടായിരിക്കും. ചോദ്യങ്ങൾക്ക് ലഭിക്കുന്ന ഉത്തരങ്ങളിലൂടെ പുരുഷനേയും സ്ത്രീയേയും തിരിച്ചറിയുകയാണ് ചോദ്യകർത്താവിന്റെ ലക്ഷ്യം.

എന്നാൽ ടൂറിങ് ടെസ്റ്റിൽ, പുരുഷനും സ്ത്രീക്കും പകരം ഒരു മനുഷ്യനും കംപ്യൂട്ടറുമാണ് ചോദ്യകർത്താവുമായി സംവാദത്തിലേർപ്പെടുന്നത്. പക്ഷേ, ഇത്തരത്തിലൊരു പരീക്ഷയുടെ വിശദാംശങ്ങളെക്കുറിച്ച് ടൂറിങ് പ്രത്യേകമായി ഒന്നും പറഞ്ഞിട്ടില്ലാത്തതിനാൽ ഇന്ന് പല രീതിയിലും ടൂറിങ്ങ് ടെസ്റ്റ് നടത്താനാകും. എന്നാൽ മിക്കപ്പോഴും അടിയിൽ പറയുന്ന രീതിയിലാണ് ടൂറിങ് ടെസ്റ്റ് നടത്താറുള്ളത്.

ഒരു കംപ്യൂട്ടർ ടെർമിനലിന്റെ മുന്നിൽ ശരാശരി ബുദ്ധിയുള്ള ഒരു വ്യക്തിയെ ഇരുത്തുന്നു. രണ്ടാമത്തെ ടെർമിനലുമായി, യഥായോഗ്യം പ്രോഗ്രാം ചെയ്യപ്പെട്ട ഒരു കംപ്യൂട്ടറേയും ഘടിപ്പിക്കുന്നു; മൂന്നാമത്തെ ടെർമിനലിനു മുന്നിലിരിക്കുന്ന ചോദ്യകർത്താവ് വളരെ ബുദ്ധിവൈഭവമുള്ള ഒരാളായിരിക്കും; ആർക്കും പരസ്പരം നേരിട്ടു കാണാനുമാവില്ല. ഇനി ടെർമിനൽ വഴിയുള്ള ചോദ്യങ്ങളിലൂടെ മാത്രം ചോദ്യകർത്താവ് കംപ്യൂട്ടറേയും വ്യക്തിയേയും തിരിച്ചറിയിക്കാൻ ശ്രമിക്കുന്നു, കംപ്യൂട്ടറിനു വേണമെങ്കിൽ അത് മനുഷ്യനാണെന്നു തെറ്റിദ്ധാരണ ഉണ്ടാക്കാനായി, മനുഷ്യർ പ്രതികരിക്കും പോലെ, മറുപടി നൽകുകയും ചെയ്യാം (ഉദാഹരണമായി എന്റെ മുടി ചുരുണ്ടതാണ്, എനിക്ക് വാനില ഐസ്ക്രീമാണ് ഇഷ്ടം തുടങ്ങിയവ). അത് മനുഷ്യനാണ് എന്ന മിഥ്യാബോധം ചോദ്യകർത്താവിൽ കംപ്യൂട്ടറിന് സൃഷ്ടിക്കാൻ കഴിഞ്ഞാൽ കംപ്യൂട്ടർ ടൂറിങ് ടെസ്റ്റ് ജയിച്ചതായി കരുതാം.

ടൂറിങ് മെഷീൻ ഉപയോഗിച്ച് സൃഷ്ടിക്കാവുന്ന ഫലനങ്ങളിലൂടെ മനുഷ്യ മനസ്സിന്റെ ചിന്താശക്തിയെ നിർവചിച്ച് വിലയിരുത്താനാകുമെന്ന് ടൂറിങ് വിശ്വസിച്ചിരുന്നു. തന്മൂലം, ഒരു ചെറിയ കുട്ടി വസ്തുതകളെ വിമർശനബുധ്യാ നിരീക്ഷിച്ചു മനസ്സിലാക്കുന്നതു പോലെ, ഒരു കംപ്യൂട്ടറിനെ പ്രോഗ്രാമിലൂടെ പ്രവർത്തിപ്പിക്കാനായാൽ, അതിന് ചിന്താശക്തിയും ബുദ്ധിശക്തിയും ലഭിക്കുമെന്നും ടൂറിങ് കരുതി. എന്നാൽ, അന്നത്തെ കംപ്യൂട്ടർ സാങ്കേതികവിദ്യ അത്രമാത്രം പുരോഗമിച്ചിരുന്നില്ല. എങ്കിലും ഒരമ്പതു വർഷത്തിനുശേഷമെങ്കിലും (അതായത് 2000-മാണ്ടോടെ) അത്തരത്തിലൊരു കംപ്യൂട്ടർ വികസിപ്പിക്കാനാകുമെന്ന് ടൂറിങ് പ്രതീക്ഷിച്ചിരുന്നു. പക്ഷേ, ജയിക്കാൻ എളുപ്പമെന്നു തോന്നാവുന്ന ഈ പരീക്ഷയിൽ ഇന്നുവരെ ഒരു കംപ്യൂട്ടറിനും വിജയം കൈവരിക്കാനായിട്ടില്ല; ലാങ്ഗ്വേജ് അനലൈസെറും മറ്റും ഉപയോഗിച്ച് ഇംഗ്ലീഷ് ഭാഷയിൽ 'സംഭാഷണം' നടത്താനാവുന്ന എലിസയ്ക്കു പോലും ടൂറിങ് ടെസ്റ്റ് കടമ്പ ഇന്നുവരെ തരണം ചെയ്യാൻ കഴിഞ്ഞിട്ടില്ല.

ഒരു വ്യക്തിയുടെ ബുദ്ധിശക്തിയുടെ അളവുകോലായി അയാളുടെ പദാനുപദ-പ്രയോഗ ചാതുരി ഉപയോഗപ്പെടുത്താം എന്ന പ്രമാണത്തിലധിഷ്ഠിതമാണ് ടൂറിങ് ടെസ്റ്റ്. യഥാർഥത്തിൽ കംപ്യൂട്ടറിന് ചിന്താശക്തിയും ബുദ്ധിശക്തിയും ഉണ്ടോ എന്ന പ്രശ്നത്തിന് അനുകൂലമായോ പ്രതികൂലമായോ തെളിവുകൾ നൽകാൻ പ്രാപ്തിയുള്ള വസ്തുനിഷ്ഠമായ ഒരു പരീക്ഷ മാത്രമാണ് ടൂറിങ് ടെസ്റ്റ് എന്നു പറയാം. ടെസ്റ്റിൽ വിജയം നേടിയാൽ ബുദ്ധിയുണ്ടെന്നോ, പരാജയപ്പെട്ടാൽ ചിന്താശക്തി ഇല്ലെന്നോ, അർഥമില്ല. ബുദ്ധിയുണ്ടെങ്കിലും ചോദ്യകർത്താവിനെ തെറ്റിദ്ധരിപ്പിക്കാനായില്ലെങ്കിൽ പരാജയം സുനിശ്ചിതമാണ്. മറിച്ച്, ബുദ്ധിയില്ലെങ്കിലും കംപ്യൂട്ടർ തോന്നിയ മട്ടിൽ (at random) നൽകുന്ന മറുപടികൾ ശരി ഉത്തരങ്ങളാണെങ്കിൽ വിജയം ഉറപ്പാണുതാനും

പ്രത്യയശാസ്ത്രപരമായി വളരെയധികം വിമർശനങ്ങൾ ടൂറിങ് ടെസ്റ്റിന് എതിരായി ഉയർന്നുവന്നിട്ടുണ്ട്. അവയിൽ പ്രശസ്തമായ രണ്ടെണ്ണമാണ് നെഡ് ബ്ലോക്കിന്റെ ജ്യൂക്ബോക്സ് ഒബ്ജക്ഷനും' ജോൺ സീളിന്റെ ചൈനീസ് റൂം ഒബ്ജക്ഷനും'.

ഏതു ടൂറിങ് ടെസ്റ്റിനും ഒരു നിശ്ചിത സമയ പരിധി ഉണ്ടായിരിക്കുമല്ലോ. ഈ സാന്ത (finite) ഇടവേളയിൽ ചോദ്യകർത്താവിന് സംഭാഷണത്തിനായി' ഉപയോഗിക്കാവുന്ന അക്ഷരങ്ങളുടേയും അവ കൊണ്ട് സൃഷ്ടിക്കാവുന്ന വാക്യങ്ങളുടേയും (അക്ഷര ശൃംഖല) എണ്ണവും, ഓരോ ചോദ്യത്തിനും നൽകാവുന്ന മറുപടികളുടെ എണ്ണവും സാന്തമായിരിക്കും. തന്മൂലം കംപ്യൂട്ടറിന് സംഭാഷണത്തിനായി' ഉപയോഗിക്കേണ്ടിവരുന്ന അക്ഷരങ്ങൾ, വാക്കുകൾ, വാക്യങ്ങൾ എന്നിവ ഉൾപ്പെടുത്തി ഒരു സാന്ത ചരം (finite set) സൃഷ്ടിച്ച്, അതിന്റെ അടിസ്ഥാനത്തിൽ സംവാദത്തിലേർപ്പെടാവുന്ന രീതിയിൽ കംപ്യൂട്ടറെ പ്രോഗ്രാം ചെയ്യാനായാൽ, പ്രസ്തുത കംപ്യൂട്ടറിന് ടൂറിങ് ടെസ്റ്റ് അനായാസേന ജയിക്കാനാകും; എന്നാൽ, യഥാർഥത്തിൽ അതിന് ബുദ്ധിശക്തി ഇല്ലതാനും. ഇതാണ് ജ്യൂക്ബോക്സ് ഒബ്ജക്ഷൻ' എന്ന പേരിൽ അറിയപ്പെടുന്നത്.

ഇംഗ്ലീഷ് ഭാഷ മാത്രം മനസ്സിലാക്കാൻ കഴിയുന്ന ഒരു വ്യക്തി തനിച്ചൊരു മുറിയിലിരിക്കുന്നു എന്നു കരുതുക. ചൈനീസ് ഭാഷയിലെ ചിഹ്നങ്ങളുപയോഗിച്ച് എങ്ങനെ വാക്യങ്ങൾ തയ്യാറാക്കാം എന്നു പ്രതിപാദിക്കുന്ന ഒരു നിയമാവലിയും(rule book) അയാളുടെ കൈവശമുണ്ടെന്ന് സങ്കല്പിക്കുക. ഇയാളുമായി ചൈനീസ് ഭാഷയിൽ മുറിക്കു പുറത്തു നിന്ന് ഒരാൾ സംഭാഷണത്തിലേർപ്പെട്ടാൽ', റൂൾ ബുക്കുപയോഗിച്ച്, മുറിക്കുള്ളിലെ വ്യക്തിക്ക്, ചൈനീസ് ഭാഷയിൽത്തന്നെ ചോദ്യങ്ങൾക്ക് മറുപടി നൽകാനാകും. തന്മൂലം പുറത്തുള്ള വ്യക്തി മുറിക്കുള്ളിലെ വ്യക്തിക്കും ചൈനീസ് ഭാഷ മനസ്സിലാക്കാൻ ശേഷിയുണ്ടെന്ന് കരുതുന്നു; എന്നാൽ, മുറിക്കുള്ളിലെ വ്യക്തിക്ക് ചൈനീസ് ഭാഷ മനസ്സിലാക്കാൻ ശേഷിയില്ല എന്നതാണ് വാസ്തവം. ഇതുപോലെ വിവർത്തന രീതിയിൽ പ്രവർത്തിക്കാൻ പ്രാപ്തിയുള്ള ഒരു കംപ്യൂട്ടർ സജ്ജമാക്കിയാൽ കാര്യഗ്രഹണശേഷിയില്ലെങ്കിൽപ്പോലും അതിന് ടൂറിങ് ടെസ്റ്റിൽ വിജയിക്കാനാവും. ഇതാണ് ചൈനീസ് റൂം ഒബ്ജക്ഷൻ' എന്നറിയപ്പെടുന്നത്.

ഭാവിയിൽ ഇത്തരത്തിലുള്ള കമ്പ്യൂട്ടറുകൾ സ്രുഷ്ടിക്കപ്പെടുമെന്ന് ട്യൂറിംഗ് കണക്കുകൂട്ടിയിരുന്നു. അദ്ദേഹം പറഞ്ഞത് 2000 ഇൽ 109 ബിറ്റ്സ് ( ഏതാണ്ട് 120 മെഗാബൈറ്റ്) മെമ്മറിയുള്ള കമ്പ്യൂട്ടറുകൾ ഈ ടെസ്റ്റ് അഞ്ചുമിനിട്ടോളം ചോദ്യകർത്താവിനെ സംശയത്തിൽ നിർത്താൻ സാധിക്കുമെന്നാണ്. ഇപ്പോൾ ചില ഗവേഷണങ്ങൾ പറയുന്നത് 2029 ഇൽ ഇത് പറ്റുമെന്നാണ്. ഇതിനെ ചേദ്യം ചെയ്ത് ചില പന്തയങ്ങൾവരെയുണ്ട്. 

സാങ്കേതിക വളർച്ച മൂലം ഭാവിയിൽ ചിലപ്പോൾ കംപ്യൂട്ടറുകൾക്ക് ടൂറിങ് ടെസ്റ്റ് ജയിക്കാനായേക്കാം. പക്ഷേ, അത്തരമൊരവസ്ഥ സംജാതമായാൽ അതിൽ നിന്ന് എന്ത് നിഗമനത്തിലെത്താം എന്ന കാര്യം ഇന്നും കംപ്യൂട്ടർ മേഖലയിലെ ചൂടുള്ള ഒരു ചർച്ചാവിഷയമായി അവശേഷിക്കുന്നു. 



</doc>
<doc id="199967" url="https://ml.wikipedia.org/wiki?curid=199967" title="ജഗദീഷ് ഷെട്ടർ">
ജഗദീഷ് ഷെട്ടർ

ഭാരതീയ ജനതാ പാർട്ടിയുടെ കർണാടകത്തിലെ മുതിർന്ന നേതാവും, കർണാടകത്തിന്റെ 27-ആമത്തെ മുഖ്യമന്ത്രിയുമാണ് ജഗദീഷ് ഷെട്ടർ എന്ന ജഗദീഷ് ശിവപ്പ ഷെട്ടർ(Kannada:ಜಗದೀಶ್ ಶಿವಪ್ಪ ಶೆಟ್ಟರ್) (ജനനം ഡിസംബർ 17 1955). 2008-2009 കാലയളവിൽ കർണാടകയിലെ നിയമസഭാ സ്പീക്കറായിരുന്നു. മുഖ്യമന്ത്രിയായിരുന്ന ഡി.വി. സദാനന്ദ ഗൗഡ സ്ഥാനമൊഴിഞ്ഞതിനെത്തുടർന്ന് 2012 ജൂലൈ 12-നാണു് ഷെട്ടാർ കർണാടക മുഖ്യമന്ത്രിയായി സ്ഥാനമേറ്റെടുത്തത്.



</doc>
<doc id="199972" url="https://ml.wikipedia.org/wiki?curid=199972" title="റ്റുലിപ്‌">
റ്റുലിപ്

ഏകബീജപത്രികളിലെ ലിലിയേസീ (Liliaceae) കുടുംബത്തിൽപ്പെടുന്ന ഉദ്യാനസസ്യമാണ് റ്റുലിപ്(Tulip). ഇതിനു 109 ലധികം തരങ്ങൾ ഉണ്ടെന്ന് കരുതപ്പെടുന്നു. 'തലകീഴായിട്ടുള്ള പുഷ്പത്തിനെ പ്രതിനിധീകരിക്കുന്നു' എന്നാണ് ടൂലിപ്പ് എന്ന പദംകൊണ്ട് അർഥമാക്കുന്നത്. 'ടോലിബൻ' (toliban) എന്ന പേർഷ്യൻ വാക്കിൽനിന്നാണ് ടൂലിപ്പ് എന്ന പേര് നിഷ്പന്നമായിട്ടുള്ളത്. നൂറ്റാണ്ടുകൾക്കുമുമ്പുതന്നെ ഇത് ഹോളണ്ടുകാരുടെ പ്രിയപ്പെട്ട പുഷ്പമായിരുന്നു. ഹോളണ്ടിൽനിന്ന് ഇത് ഡച്ചിലും അമേരിക്കയിലും യൂറോപ്പിലും എത്തിച്ചേരുകയും അവിടെയെല്ലാം വാണിജ്യാടിസ്ഥാനത്തിലുള്ള കൃഷി ആരംഭിക്കുകയും ചെയ്തു. വസന്തകാലത്തെ ഏറ്റവും പകിട്ടുള്ള ഒരു പുഷ്പ ഇനമാണിത്. സാധാരണ ഒറ്റ തണ്ടിൽ വിരിയുന്ന പൂക്കളാണു്. എന്നാൽ ചെലയിനങ്ങളിൽ ഒന്നിലേറെ പൂക്കൾ ഒരു തണ്ടിൽ നിന്നും ഉണ്ടാകുന്നു. റ്റുലിപ് പൂക്കൾ പല വർണ്ണത്തിൽ ഉണ്ടു്. എന്നാൽ നീലനിറത്തിലുള്ള ടൂലിപ്പ് പുഷ്പങ്ങൾ കാണാറില്ല. ചെടിയുടെ ആകൃതിയും വലിപ്പവും ഏത് സ്ഥലത്തും ഇവ നട്ടുവളർത്തുന്നതിന് അനുയോജ്യമായ വിധത്തിലുള്ളതാണ്. 75 സെ.മീ. ഉയരത്തിൽ വരെ വളരുന്നയിനങ്ങളുണ്ടെങ്കിലും 30 സെ.മീ. താഴെ മാത്രം വളരുന്നയിനങ്ങളാണ് ഏറെ നട്ടുവളർത്തപ്പെടുന്നത്.

സെപ്. മുതൽ ഡി. വരെയുള്ള മാസങ്ങളിൽ കിഴങ്ങ് (bulb) നട്ട് ചെടി മുളപ്പിച്ചെടുക്കുന്നു. നല്ല നീർവാർച്ചയുള്ള മണ്ണും സൂര്യപ്രകാശവും ടൂലിപ്പുകളുടെ വളർച്ചയ്ക്ക് അനിവാര്യമാണ്. കിളച്ച് മറിച്ച് നിരപ്പാക്കിയ മണ്ണിൽ ചാണകപ്പൊടിയും എല്ലുപൊടിയും മണലും ചേർത്ത് ഇളക്കുന്നു. 10-23 സെ.മീ. അകലത്തിലായി 10-15 സെ.മീ. ആഴത്തിലാണ് കിഴങ്ങ് നടുന്നത്. തണുപ്പുകാലത്ത് മണ്ണിനു മുകളിൽ കരിയില വിരിച്ചിടണം. തണുപ്പ് അധികമായാൽ കിഴങ്ങിൽനിന്നും മൂലലോമങ്ങളുണ്ടാകാൻ താമസം നേരിടുകയും തന്മൂലം പുഷ്പകാലം വൈകുകയും പുഷ്പങ്ങൾ നിറം കുറഞ്ഞതായിരിക്കുകയും ചെയ്യും. ധാരാളം മൂലലോമങ്ങളുണ്ടായാലേ വലിപ്പവും തനതായ നിറവുമുള്ള പുഷ്പങ്ങളുണ്ടാവുകയുള്ളു.
ടുലിപ്പ്

പുഷ്പകാലത്തിനുശേഷം ഇലകൾ ഉണങ്ങി നശിച്ചാലും കിഴങ്ങ് മണ്ണിൽത്തന്നെ അവശേഷിക്കും. ചിലയിടങ്ങളിൽ കിഴങ്ങു കിളച്ചെടുത്തു കഴുകി നടീൽ സമയം വരെ തണലും തണുപ്പുമുള്ള സ്ഥലത്ത് സൂക്ഷിക്കാറുണ്ട്. കിഴങ്ങ് ശാഖകളായി പിരിയാറില്ല. ഒരു കിഴങ്ങിൽനിന്നും ഒമ്പതോളം പുഷ്പങ്ങളുണ്ടാകുന്നു. ഇലകൾ നീണ്ട് വീതികുറഞ്ഞതോ അണ്ഡാകാരത്തിലുള്ളതോ ആയിരിക്കും.

പുഷ്പത്തിന് മൂന്നു ബാഹ്യദളങ്ങളും മൂന്നു ദളങ്ങളും ആറു കേസരങ്ങളും ഉണ്ടായിരിക്കും. ദളങ്ങളും ബാഹ്യദളങ്ങളും കാഴ്ചയിൽ ഒരുപോലെയായിരിക്കും. കേസരതന്തുക്കൾക്ക് ദളപുടങ്ങളെ അപേക്ഷിച്ച് നീളം കുറവാണ്. മൂന്ന് അറകളുള്ള സമ്പുടം (capsule) ആണ് ഫലം. ഇവയിൽ അനേകം പരന്ന വിത്തുകളുണ്ട്. വിത്തുപാകി മുളപ്പിച്ചു നടുമ്പോൾ ഭംഗിയുള്ള ഒറ്റ നിറത്തിലുള്ള പുഷ്പങ്ങൾ തന്നെയുണ്ടാകുമെങ്കിലും ആവർത്തനം കൂടുംതോറും പുഷ്പങ്ങൾക്ക് അഴകും നിറവും കുറഞ്ഞുവരും. ഇതുമൂലം കിഴങ്ങാണ് മുഖ്യ നടീൽ വസ്തുവായി ഉപയോഗിക്കാറുള്ളത്.

'ലീഫ് സ്പോട്ട്' എന്ന കുമിൾരോഗംമൂലം ടൂലിപ്പുകളുടെ ഇലകൾ നശിച്ചുപോകാറുണ്ട്. ബോർഡോ മിശ്രിതം തളിക്കുകയും രോഗബാധിതസസ്യങ്ങൾ കത്തിച്ചുകളയുകയുമാണ് രോഗം തടയാനുള്ള മാർഗങ്ങൾ. മൊസെയ്ക് രോഗം ബാധിച്ച സസ്യങ്ങളിലെ ഒറ്റ നിറമുള്ള പുഷ്പങ്ങളിൽ വരകളും പൊട്ടുകളും കാണപ്പെടുന്നു. ടൂലിപ്പുകൾക്ക് ധാരാളം സങ്കരയിനങ്ങളുമുണ്ട്. 

കയൂകെന്ഹോഫ് റ്റുലിപ്‌ പൂന്തോട്ടം - നെതെർലാന്റ് 



</doc>
<doc id="199975" url="https://ml.wikipedia.org/wiki?curid=199975" title="ടൂളൂസ്">
ടൂളൂസ്

ഫ്രാൻസിലെ ഒരു മുഖ്യ വാണിജ്യ-ഗതാഗത-ഉത്പാദക കേന്ദ്രമാണ് ടൂളൂസ്. ഗാരോൺ നദിയുടെയും മിഡികനാലിന്റെയും തീരത്തായി വ്യാപിച്ചിരിക്കുന്ന ഈ നഗരം ബോർഡാക്സിനു (Bordeaux) 200 കി.മീ. തെ.കിഴക്കായി സ്ഥിതിചെയ്യുന്നു. ഹാട്ടെ-ഗാരോൺ ഡിപ്പാർട്ടുമെന്റിന്റെ (HauteGoronne Department) തലസ്ഥാനം കൂടിയാണ് ടൂളൂസ്. നഗര ജനസംഖ്യ 35,86,88 (1990), നഗര സമൂഹ ജനസംഖ്യ 6,503,36 (1990). 

വിമാന-ബഹിരാകാശ സാമഗ്രികളുടെ നിർമ്മാണ കേന്ദ്രം എന്ന നിലയിലാണ് ടൂളൂസ് പ്രസിദ്ധമായിട്ടുള്ളത്. യുദ്ധോപകരണങ്ങൾ, രാസവസ്തുക്കൾ, പാദരക്ഷകൾ, ലോഹ നിർമിത വസ്തുക്കൾ, തുണിത്തരങ്ങൾ, വൈദ്യുതോപകരണങ്ങൾ, കാർഷികോപകരണങ്ങൾ തുടങ്ങിയവയും ഇവിടെ വ്യാവസായികാടിസ്ഥാനത്തിൽ നിർമ്മിക്കുന്നുണ്ട്.

ഒരു മുഖ്യ പ്രസിദ്ധീകരണ-ബാങ്കിങ് കേന്ദ്രം കൂടിയാണ് ടൂളൂസ്. നിരവധി മധ്യകാല സൗധങ്ങൾ ടൂളൂസിലുണ്ട്. റോമൻ വാസ്തുശില്പ മാതൃകയിൽ പണിത സെന്റ്-സെർനിൻ ദേവാലയമാണ് (11-ാം ശ.) ഇതിൽ പ്രധാനം. ടൂളൂസിലെ മുഖ്യ ആകർഷണകേന്ദ്രവും ഈ ദേവാലയംതന്നെ. ഫ്രാൻസിലെ മുഖ്യ ദേവാലയങ്ങളിൽ ഒന്നുകൂടിയാണിത്. മധ്യകാല തത്ത്വചിന്തകനും മതപണ്ഡിതനുമായിരുന്ന സെന്റ് തോമസ് അക്വിനന്റെ ശവകുടീരം സ്ഥിതിചെയ്യുന്നതും ഇവിടെയാണ്. ഗോഥിക് മാതൃകയിൽ നിർമിച്ച സെന്റ് എറ്റീനീ ദേവാലയം (12-ാം ശ.), 16-ാം ശ.-ൽ പുതുക്കിപ്പണിത ചർച്ച് ഒഫ് നോത്രെദാം ലാ ബ്ളാൻഷെ (Church of Notre Dame la Blanche) എന്നിവയാണ് നഗരത്തിലെ ശ്രദ്ധേയമായ മറ്റ് ആകർഷണ കേന്ദ്രങ്ങൾ. റോമൻ വാസ്തുശില്പ മാതൃകയിൽ നിർമിച്ച മറ്റു ചില കെട്ടിടങ്ങളും ഇവിടെ കാണാം. ഹോട്ടൽ ഫെൽസിൻസ് (Hotel Felzins), മെയ്സൺ ദ പീയറെ (Maisan de pierre), ഹോട്ടൽ ദ ഏസാത്യെത് ദ ക്ലമൻസ് ഇസോറി (Hotel d' Asse'zatet - de clemence) എന്നിവയാണ് ഇതിൽ പ്രധാനപ്പെട്ടവ. 1323-ൽ സ്ഥാപിച്ച സാഹിത്യ സംഘടനയായ 'അക്കാദമിഡെസ് ജാക്സ് ഫ്ളോറാക്സ്' (Acadamidex jeux Floraux)ന്റെ ആസ്ഥാനമാണ് ഹോട്ടൽ ദ എസാത്യെത് ദ ക്ലമൻസ് - ഇസോറി. ധാരാളം മ്യൂസിയങ്ങളും ആർട് ഗ്യാലറികളും ലൈബ്രറികളും ടൂളൂസിൽ കാണാം. കാപ്പിറ്റോൾ മന്ദിരം (18-ാം ശ.), ടൂളൂസ് സർവകലാശാല (1229), റോമൻ കത്തോലിക്ക ഇൻസ്റ്റിറ്റ്യൂട്ട് (1970) ഫൈൻ ആർട്സ് മ്യൂസിയം (14-ാം ശ.), എന്നിവ ഇവിടത്തെ പ്രധാന വിദ്യാഭ്യാസ-സാംസ്ക്കാരിക സ്ഥാപനങ്ങളാണ്. ഒരു വാന നിരീക്ഷണകേന്ദ്രവും (1733) ഇവിടെയുണ്ട്. 16-17 ശ.-ൽ നിർമിച്ച ഒരു പാലം ടൂളൂസിനെ സെന്റ് സൈപ്രിയനിന്റെ (St.Cyprien) പടിഞ്ഞാറൻ നഗര പ്രാന്തവുമായി ബന്ധിപ്പിക്കുന്നു. 10 കി.മീ. നീളമുള്ള ഒരു മെട്രോ പാതയും ടൂളൂസിലുണ്ട്. ഫ്രാൻസിലെ അന്താരാഷ്ട്ര വിമാനത്താവളങ്ങളിൽ ഒന്നായ ബ്ളാഗ്നാക് (Blagnac) ടൂളൂസിലാണ്.
ബി.സി. 106-ൽ റോമാക്കാർ ടൂളൂസിനെ തങ്ങളുടെ കോളനിയാക്കി. ടോളോസ് (Tolose) എന്നാണ് റോമാക്കാർ നഗരത്തെ വിളിച്ചിരുന്നത്. മധ്യകാലഘട്ടത്തിൽ ഫ്രാൻസിലെ പ്രധാന കലാസാഹിത്യകേന്ദ്രമായി ടൂളൂസ് പ്രശോഭിച്ചു. 419-ൽ വിസ്സിഗോത്തുകളുടെയും, 506-ൽ അക്വിടൈനിന്റെയും (acquitaine) തലസ്ഥാനമായിരുന്നു ടൂളൂസ്. 781 മുതൽ 843 വരെ കാരലിൻജിയൻ സാമ്രാജ്യത്തിന്റെ ആസ്ഥാനമായിരുന്ന ടൂളൂസ്, 843-ൽ ഒരു പ്രത്യേക കൗണ്ടിയായി വികസിച്ചു.

13-ാം ശ. -ന്റെ ആദ്യഘട്ടത്തിൽ ആൽബിജെൻസസിനെതിരെ നടന്ന കുരിശു യുദ്ധത്തിൽ ടൂളൂസ് നഗരം കൊള്ളയടിക്കപ്പെട്ടു. 1271-ൽ ടൂളൂസ് ഫ്രാൻസിന്റെ അധീനതയിലായെങ്കിലും ഫ്രഞ്ചു വിപ്ലവത്തിന്റെ ആരംഭം വരെ നിർണായകമായ സ്വയംഭരണാവകാശം ഈ നഗരത്തിനുണ്ടായിരുന്നു. പുനരുദ്ധാരണ കാലഘട്ടത്തിൽ ധാരാളം പ്രൊട്ടസ്റ്റന്റുകാർ ടൂളൂസിൽ വാസമുറപ്പിച്ചു. 16-ാം ശ. -ന്റെ അവസാനത്തിൽ ഉണ്ടായ മതയുദ്ധങ്ങളിൽ റോമൻ കത്തോലിക്കാ പക്ഷത്തായിരുന്നു ടൂളൂസ്. 1562-ൽ നഗരവാസികളായ നാലായിരത്തോളം പ്രൊട്ടസ്റ്റന്റ് വിശ്വാസികൾ കൊല്ലപ്പെടുകയുണ്ടായി. 1814-ൽ ടൂളൂസിനെ വെല്ലിങ്ടൺ പ്രഭുവിന്റെ അധീനതയിലുള്ള ബ്രിട്ടീഷ്സേന പിടിച്ചെടുത്തു. 19-ാം ശ.-ന്റെ മധ്യത്തോടെ ഇത് ഒരു വ്യാവസായിക നഗരമായി വികാസം നേടി. രണ്ടാംലോകയുദ്ധകാലത്ത് ടൂളൂസ് നഗരം (1942-1944) ജർമൻ അധീനതയിലായിരുന്നു. 



</doc>
<doc id="199977" url="https://ml.wikipedia.org/wiki?curid=199977" title="ടെക്ടോണിക്സ്">
ടെക്ടോണിക്സ്

Tectonics (from the Vulgar Latin "tectonicus", meaning "building").
ഭൗമഘടനാ വൈരൂപ്യത്തിന് നിദാനമാകുന്ന ബലം, ചലനങ്ങൾ തുടങ്ങിയവയെ കുറിച്ചു പ്രതിപാദിക്കുന്ന ഭൂവിജ്ഞാനീയ ശാസ്ത്രശാഖ. ഘടനാ ഭൂവിജ്ഞാനീയവുമായി ബന്ധമുണ്ടെങ്കിലും പ്രസ്തുത സംജ്ഞയുടെ പര്യായമല്ല ടെക്ടോണിക്സ്. ഘടനാ ഭൂവിജ്ഞാനീയം പ്രധാനമായും ശിലകളുടെ ഘടനയെ നിർണയിക്കുമ്പോൾ ടെക്ടോണിക്സ് ഭൗമോപരിതല ഘടനയെയും ഭൂരൂപങ്ങളെപ്പറ്റിയുമാണ് മുഖ്യമായും പ്രതിപാദിക്കുന്നത്. 1960 കളിൽ വികസിപ്പിച്ചെടുത്ത പ്ലേറ്റ് ടെക്ടോണിക്സ് സിദ്ധാന്തമാണ് ഭൗമഘടനാ വൈരൂപ്യത്തിന് നിദാനമാകുന്ന ടെക്ടോണിക ബലത്തെ സംബന്ധിച്ചുള്ള അടിസ്ഥാന വസ്തുതകൾ അവതരിപ്പിച്ചത്. ഈ സിദ്ധാന്തപ്രകാരം വലുതും ചെറുതുമായ നിരവധി ഫലകങ്ങളുടെ സംയോജനമാണ് ഭൂമിയുടെ പുറന്തോട്. ഇവയുടെ സ്ഥാനചലനമാണ് ഭൗമോപരിതല ഘടനയിൽ വൈരൂപ്യം സൃഷ്ടിക്കുന്നതെന്നാണ് ഈ സിദ്ധാന്തം സൂചിപ്പിക്കുന്നത്. 


</doc>
<doc id="199981" url="https://ml.wikipedia.org/wiki?curid=199981" title="മരിയൺ കണ്ണിങ്ഹാം">
മരിയൺ കണ്ണിങ്ഹാം

പ്രശസ്ത പാചക വിദഗ്ദ്ധയും ഗ്രന്ഥകാരിയുമായിരുന്നു മരിയൺ കണ്ണിങ്ഹാം.(7 ഫെബ്രുവരി 1922 -13 ജൂലൈ 2012)
വിഖ്യാത പാചകവിദഗ്ദ്ധനും ഗ്രന്ഥകാരനുമായ ജെയിംസ് ബീഡിൽനിന്ന് പാചകകല സ്വായത്തമാക്കിയ അവർ പിന്നീട് ഒട്ടേറെ പാചകക്ലാസുകൾ നയിച്ചു.
1896-ൽ പ്രസിദ്ധീകരിച്ച ബോസ്റ്റൺ സ്‌കൂൾ കുക്ക് ബുക്കിന്റെ പരിഷ്‌കരിച്ച പതിപ്പ് ഇറക്കി അമ്പത്തി ഏഴാം വയസ്സിലാണ് അവർ ഗ്രന്ഥരചനയിലേക്ക് പ്രവേശിച്ചത്. 'ദി ബ്രേക്ക്ഫാസ്റ്റ് ബുക്ക്', 'കുക്കിങ് വിത്ത് ചിൽഡ്രൻ', 'ദി സപ്പർബുക്ക്' തുടങ്ങി ഒട്ടേറെ പുസ്തകങ്ങൾ എഴുതിയിട്ടുണ്ട്. ഒട്ടേറെ മാഗസിനുകൾക്കുവേണ്ടിയും ചാനലുകൾക്കുവേണ്ടിയും പാചക പംക്തികൾ കൈകാര്യം ചെയ്തിട്ടുണ്ട്. അൽഷിമേഴ്‌സ് രോഗബാധിതയായിരുന്നു.
1993-ൽ ഗ്രാൻഡ് ഡെയിം പുരസ്‌കാരം ലഭിച്ചു.


</doc>
<doc id="199982" url="https://ml.wikipedia.org/wiki?curid=199982" title="കേരളസംസ്ഥാന ചലച്ചിത്രപുരസ്കാരം 2011">
കേരളസംസ്ഥാന ചലച്ചിത്രപുരസ്കാരം 2011

കേരള സർക്കാറിന്റെ 2011-ലെ സംസ്ഥാന ചലച്ചിത്ര അവാർഡുകൾ 2012 ജൂലൈ 19-നു് തിരുവനന്തപുരത്ത് പ്രഖ്യാപിച്ചു. സംസ്ഥാന ചലച്ചിത്ര അക്കാദമിയുടെ മേൽനോട്ടത്തിൽ തമിഴ് നടൻ ഭാഗ്യരാജ് അധ്യക്ഷനായി രൂപീകരിച്ച ജൂറിയുടെ മുൻപാകെ ആകെ നാൽപ്പത് ചിത്രങ്ങളാണ് പ്രദർശിപ്പിച്ചത്. ജൂലൈ 7-നാണ് ഇതിനായുള്ള പ്രദർശനം ആരംഭിച്ചത്. പുതിയ മാർഗ്ഗ നിർദ്ദേശങ്ങൾ പ്രകാരമാണ് 2012-ൽ അവാർഡ് നിർണ്ണയ ജൂറിയെ നിശ്ചയിച്ചിരിക്കുന്നത്. അതിനാൽ എട്ടംഗ ജൂറിയിൽ അധ്യക്ഷൻ ഉൾപ്പെടെ ആറു പേരെങ്കിലും മലയാളം അറിയാവുന്നവർ ആയിരിക്കണമെന്നു നിഷ്കർഷിച്ചിരിക്കുന്നു. ജൂറിയിലെ രണ്ട് പേർ ചലച്ചിത്രസംവിധായകരും ഒരാൾ സാങ്കേതിക വിദഗ്ദ്ധനും രണ്ടുപേർ എഴുത്തുകാരും ആയിരിക്കണമെന്നുതും പുതുക്കിയ നിർദ്ദേശങ്ങളിൽ ഉൾപ്പെടുന്നു. തമിഴ് സംവിധായകൻ ഭാഗ്യരാജ് ചെയർമാനായ ജൂറിയിൽ സംവിധായൻ ബി. അജയൻ, ഡോ. ബി. അരുന്ധതി, കെ.ആർ. മീര, സി.ആർ. ചന്ദ്രൻ, ടി.കെ. ലോറൻസ്, ആര്യാടൻ ഷൗക്കത്ത്, ചലച്ചിത്ര അക്കാദമി മെംബർ സെക്രട്ടറി കെ. മനോജ് കുമാർ എന്നിവരും അംഗങ്ങളായിരുന്നു. മികച്ച ചലച്ചിത്ര ഗ്രന്ഥത്തിനും ചലച്ചിത്രസംബന്ധ ലേഖനത്തിനുമുള്ള അവാർഡ് നിർണയിക്കുന്നതു ഡോ. ജോർജ് ഓണക്കൂർ അധ്യക്ഷനായ സമിതിയാണ്. ഡോ. ടി. അനിതകുമാരി, സിബി കാട്ടാന്പള്ളി, കെ. മനോജ്കുമാർ (മെംബർ സെക്രട്ടറി) എന്നിവരാണു മറ്റു കമ്മിറ്റി അംഗങ്ങൾ.




</doc>
<doc id="200007" url="https://ml.wikipedia.org/wiki?curid=200007" title="സതീഷ് എം. കുറുപ്പ്">
സതീഷ് എം. കുറുപ്പ്

ഒരു മലയാളചലച്ചിത്രഛായാഗ്രാഹകനാണ് സതീഷ് എം. കുറുപ്പ്. ചങ്ങനാശ്ശേരി സ്വദേശിയായ ഇദ്ദേഹം പരിഭവം എന്ന ചിത്രമാണ് ആദ്യമായി സ്വതന്ത്ര ഛായാഗ്രഹണം നിർവഹിച്ചത്. സാലു ജോർജ്, ജിബു ജേക്കബ്, അമൽ നീരദ്, സമീർ താഹിർ എന്നിവർക്കൊപ്പം ഇദ്ദേഹം സഹായിയായി പ്രവർത്തിച്ചിട്ടുണ്ട്.



</doc>
<doc id="200015" url="https://ml.wikipedia.org/wiki?curid=200015" title="ഇമ്രെ നാഗി">
ഇമ്രെ നാഗി

1950-കളിൽ, സോവിയറ്റ് ചേരിയിൽ നിന്നു സ്വതന്ത്രമായ 'പുതുപന്ഥാവിൽ' (New-Course) ഹംഗറിയിലെ സോഷ്യലിസ്റ്റ് ഭരണത്തേയും കമ്മ്യൂണിസ്റ്റ് കക്ഷിയേയും നയിക്കാൻ ശ്രമിച്ച നേതാവായിരുന്നു ഇമ്രെ നാഗി (ജനനം: 7 ജൂൺ 1896; മരണം: 16 ജൂൺ 1958). രണ്ടു വട്ടം അദ്ദേഹം ഹംഗറിയിൽ പ്രധാനമന്ത്രിയായിരുന്നു. 1953-ൽ ആദ്യമായി അധികാരത്തിലെത്തിയ നാഗിയുടെ 'പുതുപത്ഥാവ്' സോവിയറ്റു നേതൃത്വത്തിന്റെ അപ്രീതി നേടിയതോടെ 1955 ഏപ്രിൽ മാസത്തിൽ അദ്ദേഹം അധികാരഭ്രഷ്ടനായി. 1956-ൽ ഒക്ടോബർ 23-നാരംഭിച്ച് നവംബർ 10-ന് അവസാനിച്ച ഹംഗറിയിലെ സോവിയറ്റുവിരുദ്ധ ജനമുന്നേത്തിൽ ഹ്രസ്വകാലത്തേയ്ക്ക് വീണ്ടും അധികാരത്തിലെത്തിയ അദ്ദേഹം, വാഴ്‌സ സഖ്യസേനയുടെ ഇടപെടലിൽ ആ പ്രതിക്ഷേധം അടിച്ചമർത്തപ്പെട്ടതിനെ തുടർന്ന് പിടിയിലായി. 

ആദ്യം റഷ്യയിലും തുടർന്ന് ഹംഗറിയിൽ തന്നെയും തടവിൽ കഴിഞ്ഞ ഇമ്രെ നാഗിയെ1958-ൽ, സോവിയറ്റുപക്ഷ സർക്കാർ രാജ്യദ്രോഹക്കുറ്റം ചുമത്തി തൂക്കിക്കൊന്നു. രഹസ്യവിചാരണക്കൊടുവിൽ വിധിച്ച വധശിക്ഷ, നടപ്പാക്കിയതിനു ശേഷമാണ് പരസ്യപ്പെടുത്തിയത്. അദ്ദേഹത്തിന്റെ അനുസ്മരണം കമ്മ്യൂണിസ്റ്റു വ്യവസ്ഥയുടെ പതനം വരെ ഹംഗറിയിൽ നിരോധിക്കപ്പെട്ടിരുന്നു. 1956-ലെ ജനമുന്നേറ്റത്തിൽ മരിച്ച മറ്റു പലർക്കുമൊപ്പം രഹസ്യമായി സംസ്കരിക്കപ്പെട്ടിരുന്ന നാഗിയുടെ സംസ്കാരസ്ഥാനം 1989-ൽ തിരിച്ചറിയപ്പെട്ടപ്പോൾ ഹംഗറി അദ്ദേഹത്തിനു ആദരപൂർവം പുനർസംസ്കാരം നൽകി. 


</doc>
<doc id="200017" url="https://ml.wikipedia.org/wiki?curid=200017" title="മുത്താരംകുന്ന് പി.ഒ.">
മുത്താരംകുന്ന് പി.ഒ.

സിബി മലയിൽ ആദ്യമായി സംവിധാനം ചെയ്ത ചലച്ചിത്രമാണ് 1985-ൽ പുറത്തിറങ്ങിയ മുത്താരംകുന്ന് പി.ഒ. ജഗദീഷിന്റെ കഥയ്ക്ക് ശ്രീനിവാസനാണ് തിരക്കഥ രചിച്ചിരിക്കുന്നത്. മുകേഷും ലിസിയും ചിത്രത്തിലെ പ്രധാന കഥാപാത്രങ്ങളെ അവതരിപ്പിച്ചിരിക്കുന്നു. ഹിന്ദി സിനിമയിലെ നടനും ഗുസ്തിക്കാരനുമായിരുന്നു ധാരാസിംഗ് ഈ ചിത്രത്തിൽ ധാരാസിംഗിനെ തന്നെ അവതരിപ്പിച്ചിരിക്കുന്നു. ശ്രീനിവാസൻ, ജഗദീഷ്, നെടുമുടി വേണു, സുകുമാരി എന്നിവർ മറ്റു പ്രധാന കഥാപാത്രങ്ങളെ അവതരിപ്പിച്ചിരിക്കുന്നു. ജഗദീഷ് ആകാശവാണിക്കായി രചിച്ച "സഹൃദയ സമക്ഷം" എന്ന നാടകത്തിന്റെ കഥയാണ് ചലച്ചിത്രമാക്കിയത്.




</doc>
<doc id="200024" url="https://ml.wikipedia.org/wiki?curid=200024" title="തൊഴിൽ">
തൊഴിൽ

വിനിമയ മൂല്യമുള്ള ഒരു വസ്തുവിന് വേണ്ടി ഒരാൾ മറ്റൊരാൾക്കുവേണ്ടി ജോലി ചെയ്യുന്ന പ്രവർത്തനമാണ് തൊഴിൽ. തൊഴിൽ ദാതാവും തൊഴിലാളിയും തമ്മിൽ സാധാരണഗതിയിൽ ഒരു കരാർ നിലവിലുണ്ടായിരിക്കും. മുതലാളിത്ത സമ്പദ് വ്യവസ്ഥയിൽ ഒരു ബിസിനസിൽ നിന്ന് ലാഭമുണ്ടാക്കാൻ വേണ്ടി തൊഴിൽ ദാതാവ് നടത്തുന്ന നിക്ഷേപത്തിൽ നിന്നാണ് തൊഴിലവസരങ്ങൾ ഉണ്ടാകുന്നത്. 

റെസ്യൂമെ


</doc>
<doc id="200025" url="https://ml.wikipedia.org/wiki?curid=200025" title="സോഫ്‌റ്റ്‌വെയർ നിർമ്മാതാവ്">
സോഫ്‌റ്റ്‌വെയർ നിർമ്മാതാവ്

സോഫ്‌റ്റ്‌വെയർ നിർമ്മാണപ്രവർത്തനത്തിലേർപ്പെടുന്ന വ്യക്തികളാണ് സോഫ്‌റ്റ്‌വെയർ നിർമ്മാതാവ്. കമ്പ്യൂട്ടർ സോഫ്റ്റ്‌വേർ സൃഷ്ടിക്കുന്ന ഒരു വ്യക്തിയാണ് ഒരു കമ്പ്യൂട്ടർ പ്രോഗ്രാമർ, ചിലപ്പോൾ അടുത്തിടെ ഒരു കോഡർ (പ്രത്യേകിച്ച് കൂടുതൽ അനൗപചാരിക സന്ദർഭങ്ങളിൽ) എന്ന് വിളിക്കപ്പെടുന്നു. കമ്പ്യൂട്ടർ പ്രോഗ്രാമർ എന്ന പദം കമ്പ്യൂട്ടറുകളുടെ ഒരു മേഖലയിലെ ഒരു സ്പെഷ്യലിസ്റ്റിനെ അല്ലെങ്കിൽ പലതരം സോഫ്റ്റ്വെയറുകൾക്കായി കോഡ് എഴുതുന്ന ഒരു സാധാരണക്കാരനെ പരാമർശിക്കാൻ കഴിയും.

ഒരു പ്രോഗ്രാമറുടെ ഏറ്റവും കൂടുതൽ ഉപയോഗിക്കുന്ന കമ്പ്യൂട്ടർ ഭാഷ (ഉദാ. അസംബ്ലി, കോബോൾ, സി, സി++, സി#, ജാവ, ലിസ്പ്, പൈത്തൺ) പ്രോഗ്രാമർ എന്ന പദത്തിന് മുൻ‌ഗണന നൽകിയിരിക്കാം. വെബ് പ്രോഗ്രാമിംഗ് ഭാഷകളിൽ പ്രവർത്തിക്കുന്ന ചിലർ അവരുടെ ശീർഷകങ്ങൾ വെബിനൊപ്പം പ്രിഫിക്‌സ് ചെയ്യുന്നു.

പ്രോഗ്രാമിംഗ് ഉൾപ്പെടുന്ന നിരവധി തൊഴിലുകൾക്ക് പലപ്പോഴും സമാനമായ മറ്റ് കഴിവുകൾ ആവശ്യമാണ്, ഉദാഹരണത്തിന്: (സോഫ്റ്റ്‌വേർ) ഡവലപ്പർ, വെബ് ഡെവലപ്പർ, മൊബൈൽ ആപ്ലിക്കേഷൻ ഡെവലപ്പർ, ഉൾച്ചേർത്ത ഫേംവെയർ ഡെവലപ്പർ, സോഫ്റ്റ്‌വേർ എഞ്ചിനീയർ, കമ്പ്യൂട്ടർ ശാസ്ത്രജ്ഞൻ, ഗെയിം പ്രോഗ്രാമർ, ഗെയിം ഡെവലപ്പർ, സോഫ്റ്റ്‌വേർ അനലിസ്റ്റ്. ഈ സ്ഥാനങ്ങളിൽ പ്രയോഗിക്കുന്ന പ്രോഗ്രാമർ എന്ന പദം ചിലപ്പോൾ അപമാനകരമായ ലളിതവൽക്കരണമോ അവഹേളനമോ ആയി കണക്കാക്കപ്പെടുന്നു.

</doc>
<doc id="200032" url="https://ml.wikipedia.org/wiki?curid=200032" title="ശാഹിദ് അഫ്രീദി">
ശാഹിദ് അഫ്രീദി

ഒരു പാകിസ്താൻ ക്രിക്കറ്റ് കളിക്കാരനാണ് ശഹീദ് അഫ്രിദി. ഏകദിന മത്സ്രത്തിൽ 336 കളികളിലായി 336 വിക്കറ്റും 7042 റണ്ണും അഫ്രിദി നേടി.ടെസ്റ്റിൽ 27 മത്സരത്തിൽ 1735 റണ്ണും 47 വിക്കറ്റും സ്വന്തമാക്കി. ഒരു ഓവറിൽ ഏറ്റവും കൂടുതൽ റണ്ണെടുക്കുന്ന വ്യക്തികളിൽ രണ്ടാംസ്ഥാനമുണ്ട് അഫ്രിദിക്ക്. ഏകദിനമത്സരത്തിൽ ഏറ്റവും കൂടുതൽ സിക്സറുകൾ പായിച്ച കളിക്കാരെനെന്ന റെക്കോർഡും അദ്ദേഹത്തിന്റെ പേരിലാണ്.


</doc>
<doc id="200034" url="https://ml.wikipedia.org/wiki?curid=200034" title="അഗ്നി 1">
അഗ്നി 1

ഇന്ത്യ തദ്ദേശീയമായി വികസിപ്പിച്ച ആണവായുധം വഹിക്കാൻ ശേഷിയുള്ള ഭൂഖണ്ഡാന്തര മിസൈലാണ് അഗ്നി 1. 2012 ജൂലൈയിൽ ഇത് ഇന്ത്യ വിജയകരമായി പരീക്ഷിച്ചു. 700 കിലോമീറ്റർ ദൂരപരിധിയുള്ള മിസൈലിന്റെ പരീക്ഷണം ഒറീസ തീരത്തെ വീലർ ദ്വീപിലാണ് നടന്നത്. കൃത്യതയോടെ ലക്ഷ്യത്തിലെത്താൻ സഹായിക്കുന്ന നാവിഗേഷൻ സംവിധാനമാണ് അഗ്നി 1 ന്റെ പ്രത്യേകത. 12 ടൺ ഭാരവും 15 മീറ്റർ നീളവുമുള്ള മിസൈലിന് 1000 കിലോഗ്രാം ഭാരം വഹിക്കാനുള്ള ശേഷിയുണ്ട്.



</doc>
<doc id="200038" url="https://ml.wikipedia.org/wiki?curid=200038" title="ടെക്നോക്രസി">
ടെക്നോക്രസി

1930-കളിൽ അമേരിക്കയിൽ രൂപീകൃതമായ ഒരു സാമൂഹിക - തത്ത്വചിന്താപ്രസ്ഥാനമാണ് ടെക്നോക്രസി. സാങ്കേതിക വൈദഗ്ദ്ധ്യത്തെയും യന്ത്രാധിഷ്ഠിത പ്രവർത്തനത്തെയും ഉദാത്തീകരിക്കുന്ന ഒരു വീക്ഷണമാണ് ടെക്നോക്രസി എന്ന പേരിൽ അറിയപ്പെട്ടത്. എൻജിനീയർമാരും ശാസ്ത്രജ്ഞന്മാരുമാണ് സാമ്പത്തിക ജീവിതത്തിൽ നിർണായക ശക്തികളെന്ന് ടെക്നോക്രസിയുടെ വക്താക്കൾ സിദ്ധാന്തിക്കുന്നു. പരമ്പരാഗതമായ സാമ്പത്തിക ഗണങ്ങളുടെ സ്ഥാനത്ത് "ഉത്പാദനക്ഷമമായ ഊർജം" എന്നൊരു പുതിയ ഗണം ടെക്നോക്രസിയുടെ സൈദ്ധാന്തികർ ആവിഷ്ക്കരിക്കുകയുണ്ടായി. ആധുനിക ശാസ്ത്ര സാങ്കേതിക വിജ്ഞാനം ആർജിച്ചിട്ടുള്ള വിദഗ്ദ്ധരുടെ ക്രിയാത്മക സിദ്ധികളാണ് സമ്പദ്ഘടനയുടെ പുരോഗതിക്ക് സഹായകമാകുന്നത് എന്ന ധാരണയാണ് ഈ പുതിയ ഗണം ഉന്നയിക്കുന്നത്. എൻജിനീയറായ ഹൊവാർഡ് സ്കോട്ട് 1918-ൽ ടെക്നിക്കൽ അലയൻസ് എന്ന സംഘടന രൂപീകരിച്ചതോടെയാണ് ടെക്നോക്രസി എന്ന ആശയത്തിന് പ്രചാരം ലഭിക്കുവാൻ തുടങ്ങിയത്. 1921-ൽ തേഴ്സ്റ്റീൻ വെബ്ളൻ രചിച്ച "എൻജിനീയേഴ്സ് ആൻഡ് ദ് പ്രൈസ് സിസ്റ്റം" എന്ന കൃതി, ടെക്നോക്രസിയുടെ മുഖ്യ ബൗദ്ധിക രേഖയായി പരിഗണിക്കപ്പെടുന്നു. കച്ചവടത്തിന്റെ നാശോന്മുഖശക്തിയും സാങ്കേതിക വിദ്യയുടെ ക്രിയാത്മകശക്തിയും തമ്മിലുള്ള വൈരുദ്ധ്യമാണ് മുതലാളിത്തത്തിന്റെ മുഖ്യ സവിശേഷതയെന്ന് വെബ്ളൻ സിദ്ധാന്തിക്കുന്നു. 1932-ൽ കൊളംബിയ സർവകലാശാല ആസ്ഥാനമായിട്ടാണ് ടെക്നോക്രസി എന്ന സിദ്ധാന്തം രൂപവൽകൃതമായത്. 1930 കളുടെ ആദ്യപകുതിയിൽ അമേരിക്കയിലും യൂറോപ്യൻ രാജ്യങ്ങളിലും ഈ പ്രസ്ഥാനത്തിന് വമ്പിച്ച പ്രചാരം ലഭിച്ചു. ടെക്നോക്രസിയുടെ വക്താക്കൾ സ്വീകരിച്ച തീവ്രവാദപരമായ നിലപാടുകൾ മൂലം, ഈ പ്രസ്ഥാനം അധികനാൾ നിലനിന്നില്ല. രാഷ്ട്രീയ പ്രവർത്തനത്തിന്റെ പങ്കിനെ പൂർണമായും നിരാകരിച്ച ടെക്നോക്രസി, സമൂഹത്തിന്റെ ഭാഗധേയം വിദഗ്ദ്ധരുടെ കൈകളിൽ മാത്രമാണെന്ന് ശഠിക്കുകയുണ്ടായി. ശാസ്ത്ര സാങ്കേതിക രംഗങ്ങളിൽ സവിശേഷ വൈദഗ്ദ്ധ്യം ലഭിച്ചിട്ടില്ലാത്ത ജനസാമാന്യത്തോട് തികച്ചും നിഷേധാത്മകമായ സമീപനമാണ് ടെക്നോക്രസിയുടെ വക്താക്കൾ അനുവർത്തിച്ചത്. അതുകൊണ്ടുതന്നെ, ദന്തഗോപുരവാസികളായ ഒരു ചെറു ന്യൂനപക്ഷത്തിന്റെ നേതൃത്വത്തിൽ രൂപംകൊണ്ട ഈ പ്രസ്ഥാനത്തോട് സമൂഹത്തിലെ ഭൂരിപക്ഷത്തിന് യാതൊരാഭിമുഖ്യവുമുണ്ടായില്ല. 1930-കളിൽ അമേരിക്കയിൽ പ്രസിഡന്റ് ഫ്രാങ്ക്ളിൻ ഡി. റൂസ്‌വെൽറ്റ് നടപ്പാക്കിയ വിപ്ലവകരമായ പരിഷ്കാരങ്ങൾ സൃഷ്ടിച്ച പുതിയ രാഷ്ട്രീയ - പ്രത്യയശാസ്ത്ര സാഹചര്യത്തിൽ ടെക്നോക്രസി എന്ന ആശയത്തിന്റെ പ്രസക്തി നഷ്ടപ്പെടുകയാണുണ്ടായത്.

വ്യാവസായിക സംസ്കാരത്തിന്റെയും സാങ്കേതിക വിദ്യയുടെയും ആധിപത്യത്തിന്റെ ഫലമായി സംഭവിച്ച അപമാനവീകരണത്തെ സൂചിപ്പിക്കാനാണ് വ്യവസായ വിമർശകർ ടെക്നോക്രസി എന്ന സംജ്ഞ പ്രയോഗിക്കുന്നത്. പ്രകൃതിക്കുമേൽ ആത്യന്തിക വിജയം നേടിയതായി അഭിമാനിക്കുന്ന ആധുനികോത്തര കാലഘട്ടത്തിന്റെ അപചയത്തെയാണ് ടെക്നോക്രസി ദ്യോതിപ്പിക്കുന്നത്. പ്രകൃതിയെ ഒരു വസ്തുവായി കാണുകയും അതിന്റെ വിഭവങ്ങളെ കൊള്ളയടിക്കുകയും ചെയ്യുന്ന സമീപനമാണ് ടെക്നോക്രസി പ്രോത്സാഹിപ്പിക്കുന്നതെന്ന് വിമർശകർ ചൂണ്ടിക്കാട്ടുന്നു. മനുഷ്യർ തമ്മിലുള്ള പരസ്പരബന്ധങ്ങളെ വാണിജ്യപരവും സാങ്കേതികവുമായി മാത്രം വീക്ഷിക്കുന്ന ടെക്നോക്രസി, ജീവിതത്തിന്റെ ആധ്യാത്മികവും നൈതികവുമായ മാനങ്ങളെ നിരാകരിക്കുന്നു എന്നാണ് വിമർശകരുടെ ആക്ഷേപം. സാങ്കേതിക വിജ്ഞാനത്തിന്റെയും യന്ത്രസാമഗ്രികളുടെയും പ്രയോഗത്തിലൂടെ ലാഭകരമായി മെരുക്കിയെടുക്കാവുന്ന ഒന്നായിട്ടാണ് ടെക്നോക്രസി ജീവിതത്തെ വീക്ഷിക്കുന്നത്. മനുഷ്യാസ്തിത്വത്തിന്റെ സർഗാത്മകതയും ലാവണ്യവും ചോർത്തിക്കളയുന്ന ടെക്നോക്രസി അതുകൊണ്ടുതന്നെ മാനവികതയുടെ ജീർണമുഖത്തെ പ്രതിഫലിപ്പിക്കുന്നു എന്ന വിചിന്തനത്തിന് പ്രാമുഖ്യം സിദ്ധിച്ചു. 'ടെക്നോക്രാറ്റിക് വരേണ്യവിഭാഗം' സമൂഹത്തിൽ അധീശത്വം നേടുന്നതിന്റെ ഫലമായി അപമാനവീകരണം ശക്തമാകുകയും മനുഷ്യസമൂഹം കൂടുതൽ യന്ത്രാത്മകമാവുകയും ചെയ്യുന്നു. ചുരുക്കത്തിൽ, മനുഷ്യന്റെ നന്മയ്ക്കായി കണ്ടുപിടിക്കപ്പെട്ട സാങ്കേതിക വിജ്ഞാനവും യന്ത്രസംവിധാനവും സ്വതന്ത്രമാവുകയും മനുഷ്യനെ അടിമയാക്കുകയും ചെയ്യുന്ന പ്രതിഭാസത്തെയാണ് ടെക്നോക്രസി പ്രകാശിപ്പിക്കുന്നത്. ആധുനികത പ്രോത്സാഹിപ്പിച്ച ശാസ്ത്ര സാങ്കേതിക പുരോഗതിയും വ്യാവസായിക വികസനവും മൂല്യബാഹ്യമായ ഒരു ശക്തിയായി മാറിയതോടെയാണ് ടെക്നോക്രസി എന്ന പ്രത്യയശാസ്ത്രത്തിന് പ്രചാരം ലഭിച്ചത്. സാങ്കേതിക യുക്തിയെയും യന്ത്രശക്തിയെയും മനുഷ്യന്റെ യജമാനസ്ഥാനത്തു പ്രതിഷ്ഠിക്കുന്ന ടെക്നോക്രസിയെ പരാജയപ്പെടുത്തുന്നതിലൂടെ മാത്രമേ മാനവികതയ്ക്ക് വികസിക്കാനാവുകയുള്ളുവെന്ന് വിമർശകർ ചൂണ്ടിക്കാണിക്കുന്നു.


</doc>
<doc id="200040" url="https://ml.wikipedia.org/wiki?curid=200040" title="ടെക്റ്റൈറ്റ്">
ടെക്റ്റൈറ്റ്

സ്ഫടിക സമാനമായ ഒരു ശിലാപദാർഥം. മിക്കവാറും ഉരുണ്ടോ, വെള്ളത്തുള്ളിയുടെ ആകൃതിയിലോ കാണപ്പെടുന്നു. ചിലയിനം ടെക്റ്റൈറ്റുകൾ അതിസൂക്ഷ്മങ്ങളാണ്; മറ്റു ചിലവ ഖണ്ഡങ്ങളും. പൊതുവേ കറുപ്പ്, പച്ച, തവിട്ടു കലർന്ന മഞ്ഞ എന്നീ നിറങ്ങളാണ് ഇവയ്ക്കുള്ളത്. യു. എസ്, ആസ്റ്റ്രേലിയ, തെ. കി. ഏഷ്യ, കി. യൂറോപ്പ്, ആഫ്രിക്കയുടെ പ. തീരം, തെക്കേ അമേരിക്ക എന്നിവിടങ്ങളിൽ ടെക്റ്റൈറ്റുകൾ കാണപ്പെടുന്നു. ആസ്റ്റ്രേലിയയിലാണ് ഇവ എറ്റവും കൂടുതലായുള്ളത്.

നോർത്ത് അമേരിക്കൻ, ചെക്കോസ്ളോവാക്യൻ, ഐവറി കോസ്റ്റ്, റഷ്യൻ, ആസ്റ്റ്രേലിയൻ എന്നിങ്ങനെ അഞ്ചുതരം ടെക്റ്റൈറ്റുകളാണ് ഇതുവരെ കണ്ടെത്തപ്പെട്ടിട്ടുള്ളത്. ബൊഹീമിയ, ജോർജിയ എന്നിവിടങ്ങളിൽനിന്നും ലഭിക്കുന്നചിലയിനം ടെക്റ്റൈറ്റുകൾ ആകർഷകമായ നിറങ്ങളോടുകൂടിയവയാകുന്നു. ടെക്റ്റൈറ്റിന്റെയും ഭൂമുഖത്തെ മറ്റു സാധാരണ ശിലകളുടെയും രാസസംഘടനയിൽ പ്രധാനമായി രണ്ടു വ്യത്യാസങ്ങളുണ്ട്. ടെക്റ്റൈറ്റുകളിൽ ജലാംശം പൊതുവേ കുറവാണ്. ഇവയിൽ ഫെറസ് ഇരുമ്പിനെ (Fe2+) അപേക്ഷിച്ച് ഫെറിക് ഇരുമ്പിന്റെ (Fe3+) അംശം വളരെ കൂടുതലാണ്. ടെക്റ്റൈറ്റുകളുടെ ഈ സ്വഭാവങ്ങൾ ഇവ രൂപപ്പെടുമ്പോഴുള്ള ഉയർന്ന ഊഷ്മാവുമായി ബന്ധപ്പെട്ടതാണെന്നാണ് കരുതപ്പെടുന്നത്.

ടെക്റ്റൈറ്റിന്റെ പ്രത്യേക രൂപീകരണത്തിനു നിദാനമായ ഘടകങ്ങളെക്കുറിച്ച് ശാസ്ത്രജ്ഞന്മാർക്ക് ഭിന്നാഭിപ്രായങ്ങളാണുള്ളത്. ചന്ദ്രനിലെ അഗ്നിപർവത സ്ഫോടനങ്ങളുടെ ഫലമായി ഉരുകിത്തെറിച്ച ശിലാകണികകൾ യാത്രാമധ്യേ തണുത്തുറഞ്ഞ് സ്ഫടിക രൂപത്തിൽ ഭൂമുഖത്ത് പതിച്ചുവെന്ന ഒരു വാദം നിലവിലുണ്ട്. ഭൗമാന്തരീക്ഷത്തിൽവച്ച് പൊട്ടിത്തെറിച്ച ഗ്രഹത്തിന്റെയോ ഉൽക്കയുടെയോ ചെറു കണികകളാകാം ടെക്റ്റൈറ്റുകൾ എന്നതാണ് മറ്റൊരു വാദം.

അപ്പോളോ ദൗത്യത്തിനു മുമ്പുവരെ ടെക്റ്റൈറ്റിന്റെ ഉദ്ഭവത്തെ ചന്ദ്രനോട് ബന്ധപ്പെടുത്തിയിരുന്നു. എന്നാൽ പിന്നീട് നടന്ന ചാന്ദ്രപഠനങ്ങൾ ഇതിനെ പിന്താങ്ങുന്നില്ല. ഭീമൻ ഉൽക്കകൾ ഭൂമുഖത്തെ മണൽക്കല്ല്/അവസാദശിലാ പ്രദേശങ്ങളിൽ വന്നുപതിച്ചപ്പോഴുണ്ടായ ആഘാതത്തിൽ ഈ ശിലകളുടെ ചെറു കണികകൾ ഉരുകി വളരെ ദൂരത്തേക്ക് ചിതറിത്തെറിക്കുകയും ഭൂമിയിൽ വീണ്ടും വന്നു പതിക്കുന്നതിന് മുമ്പ് തണുത്തുറഞ്ഞ് സ്ഫടിക സമാനമായി തീരുകയും ചെയ്തുവെന്നാണ് ഭൂരിഭാഗം ശാസ്ത്രജ്ഞരുടെയും അഭിപ്രായം. എന്നാൽ ആഘാതം എവിടെ വച്ചാണുണ്ടായതെന്ന തർക്കം ഇപ്പോഴും നിലനിൽക്കുന്നു. ഭൗമചാന്ദ്ര മേഖലയ്ക്കുള്ളിൽ തന്നെയായിരിക്കാം ഇത് നടന്നതെന്ന വസ്തുതയാണ് റേഡിയോ ആക്ടിവതാ മാപനങ്ങൾ സൂചിപ്പിക്കുന്നത്. ഭൗമ ശിലകൾക്കും ടെക്റ്റൈറ്റിനും തമ്മിലുള്ള സാദൃശ്യം ടെക്റ്റൈറ്റിന്റെ ഉത്ഭവം ഭൂമിയിൽ തന്നെയാവാം എന്ന വാദത്തെ പിന്താങ്ങുന്നുമുണ്ട്. 




</doc>
<doc id="200043" url="https://ml.wikipedia.org/wiki?curid=200043" title="ടെക്സ്റ്റൈൽ ടെക്നോളജി">
ടെക്സ്റ്റൈൽ ടെക്നോളജി

തുണിത്തരങ്ങളുടെ നിർമ്മാണവുമായി ബന്ധപ്പെട്ട സാങ്കേതിക വിദ്യ. നെയ്യുക എന്നർഥം വരുന്ന ലാറ്റിൻ പദമായ 'ടെക്സെറേ'യിൽ നിന്നാണ് 'ടെക്സ്റ്റൈൽ' എന്ന വാക്ക് നിക്ഷ്പന്നമായിട്ടുള്ളത്. വസ്ത്രങ്ങളായി രൂപാന്തരപ്പെടുത്താവുന്ന ഏതു തരം പദാർഥത്തേയും അങ്ങനെ നിർമ്മിക്കപ്പെടുന്ന തുണിത്തരത്തേയും 'ടെക്സ്റ്റൈൽ' എന്ന പദം കൊണ്ട് വിവക്ഷിക്കാറുണ്ട്.
ആദ്യകാല ടെക്സ്റ്റെൽ ഉത്പന്നങ്ങൾ നൂലുപയോഗിച്ചുണ്ടാക്കിയ വലകളാവണം എന്നാണ് കരുതപ്പെടുന്നത്. ചരിത്രാതീതകാലത്തെ ആഫ്രിക്കാക്കാരും പെറുവിയന്മാരും ഇത്തരം വലകൾ മെനഞ്ഞിരുന്നതായി അനുമാനിക്കപ്പെടുന്നു. അവർ ആദ്യകാലത്ത് കുടകളും മറ്റും ഉണ്ടാക്കിയിരിക്കാം. പക്ഷേ പെട്ടെന്ന് നശിച്ചുപോകുന്നവ ആയതിനാൽ ഇന്നവയെപ്പറ്റിയുള്ള തെളിവുകളൊന്നും പ്രാപ്തമല്ല. നെയ്ത്തിന്റെ ആദ്യകാല തെളിവുകളുള്ളത് ഏകദേശം 5000 ബി.സി.യിലെ നിയോലിതിക് സംസ്കാരത്തിലാണ്. നൂൽ നിർമ്മിക്കുന്നതിനു മുൻപ് പ്രചാരം ലഭിച്ചത് കൂടയും മറ്റും മെടയുന്നതിനാവണം. പ്രാചീന ഈജിപ്തിൽ പരുത്തി, സിൽക്ക്, കമ്പിളി എന്നിവ കൊണ്ടുണ്ടാക്കിയ വസ്ത്രങ്ങൾ ഉപയോഗിച്ചിരുന്നതായി രേഖകളുണ്ട്. 3000 ബി.സി.യോടെ ഇന്ത്യയിലും പരുത്തി തുണിത്തരങ്ങൾ നിർമിച്ചു തുടങ്ങിയെന്നു കരുതപ്പെടുന്നു. ഈ കാലഘട്ടവുമായി ബന്ധപ്പെട്ട ചൈനീസ് രേഖകളിൽ സിൽക്കുത്പാദനത്തെക്കുറിച്ചും പരാമർശങ്ങൾ കാണുന്നു.പ്രാചീന കാലത്ത് അതതു പ്രദേശത്തെ കലാസാംസ്കാരിക സമ്പ്രദായങ്ങൾ പ്രതിഫലിപ്പിക്കുന്ന തരത്തിലാണ് തുണിത്തരങ്ങൾ നിർമിച്ചിരുന്നത്.

ചായം മുക്കൽ ആദ്യകാലം തൊട്ടേ നിലവിലുണ്ടായിരുന്നു. ബി.സി. രണ്ടാം ശതാബ്ദത്തിലെ റോമാ സാമ്രാജ്യാവശിഷ്ടങ്ങളിൽ നിന്ന്, ചായം മുക്കിയ തുണിത്തരങ്ങൾ, കണ്ടെത്തിയിട്ടുണ്ട്. ചൈനയിലെ താങ് രാജവംശത്തിന്റെ ഭരണകാലത്ത് (618-907 ഏ.ഡി.) നിർമിച്ച സിൽക്കു തുണികൾ ചായം മുക്കി വർണമനോഹരമാക്കപ്പെട്ടവയാണ്. പ്രാചീന ഈജിപ്ത്, പേർഷ്യ, ഇന്ത്യ എന്നിവിടങ്ങളിലും നിറം പിടിപ്പിച്ച തുണിത്തരങ്ങൾ ഉപയോഗിച്ചിരുന്നതായി കണ്ടെത്തിയിട്ടുണ്ട്. മധ്യകാലത്തോടെ മനോഹരമായ പരവതാനികളും മറ്റും തുർക്കികൾ നിർമിച്ചു തുടങ്ങി. ക്രമേണ പരുത്തി വ്യവസായം ഒരു കുടിൽ വ്യവസായം എന്ന രീതിയിൽ ആഗോള വ്യാപകമായിത്തീരുകയും ചെയ്തു. പക്ഷേ 18-ാം ശ.-ത്തിൽ വ്യാവസായിക വിപ്ളവത്തിന്റെ ആരംഭത്തോടെ ശാസ്ത്രീയ രീതികളും തുണി നിർമ്മാണത്തിൽ സ്വീകരിക്കപ്പെട്ടുതുടങ്ങി. ആദ്യകാലത്ത് ലഘു എൻജിനീയറിങ് ഉപകരണങ്ങളും മറ്റും ഇതിനായി നിർമിച്ചിരുന്നു. എങ്കിലും നാരിന്റെ (ഫൈബെറിന്റെ) ഘടനയേയും സ്വഭാവവിശേഷങ്ങളെയുംകുറിച്ചുള്ള അറിവ് പരിമിതമായതുകൊണ്ട് ഫലപ്രദമായ ശാസ്ത്രീയ രീതികൾ ശരിക്കും രൂപപ്പെടുത്താനായില്ല. 19-ാം ശ.-ത്തിന്റെ അവസാനത്തോടെയാണ് നാരുകളുടെ രാസ/ഭൌതിക സ്വഭാവവിശേഷങ്ങളെപ്പറ്റി കൂടുതൽ അറിവ് ലഭിച്ചത്. ഇരുപതാം നൂറ്റാണ്ടിൽ ഇലക്ട്രോണിക്സിന്റേയും കമ്പ്യൂട്ടറിന്റേയും ആവിർഭാവത്തോടെ ടെക്സ്റ്റൈൽ ഗവേഷണത്തിലും വികസനത്തിലും നൂതന എൻജിനീയറിംഗ്/ഭൗതിക സങ്കേതങ്ങൾ ഉപയോഗിച്ചു തുടങ്ങി. കൃത്രിമ നാരിന്റെ കണ്ടുപിടിത്തമാണ് ഇവയിൽ ഏറ്റവും പ്രധാനം. ഇന്ന് വ്യത്യസ്ത ഘടനയും സ്വഭാവ വിശേഷങ്ങളും ഉള്ള തുണിത്തരങ്ങളും നാരുകളും നിർമ്മിക്കപ്പെടുന്നുണ്ട്.
കാർഡിങ് വഴിയുള്ള സിൽവർ നിർമ്മാണം

പ്രകൃതിദത്തമോ കൃത്രിമമോ ആയ ഫിലമെന്റുകളും നാരുകളും ചേർന്നാണ് തുണിയുടെ നിർമ്മാണത്തിനാവശ്യമായ നൂല് നിർമ്മിക്കുന്നത്. അനവധി നാരുകൾ ചേർത്ത് പിരിച്ച് നൂല് നിർമ്മിക്കാം; നാരുകൾ ഒന്നിച്ചു ചേർത്ത് നൂല് തയ്യാറാക്കാം. ഇവ കൂടാതെ ഒറ്റ നാരുകൊണ്ടോ അല്ലെങ്കിൽ കടലാസ്, ലോഹ-ഫോയിൽ (metal foil) തുടങ്ങിയ പദാർഥങ്ങൾ മുറിച്ചെടുത്ത് അവ പിരിച്ചോ (പിരിക്കാതെയും) നൂല് നിർമ്മിക്കാറുണ്ട്. നൂലിന്റെ സ്വഭാവവിശേഷങ്ങൾക്കനുസൃതമായിരിക്കും അതുപയോഗിച്ചുണ്ടാക്കുന്ന തുണിത്തരത്തിന്റെ രൂപവും ഇഴ ഗുണവും (texture).
ടെക്സ്റ്റൈൽ നാരിന് അതിന്റെ കനത്തെ അപേക്ഷിച്ച് നൂറു മടങ്ങെങ്കിലും നീളം ഉണ്ടായിരിക്കണം. ഇലാസ്തികത, ഈർപ്പം വലിച്ചെടുക്കാനുള്ള കഴിവ്, താപത്തേയും സൂര്യപ്രകാശത്തേയും പ്രതിരോധിക്കാനുള്ള ശേഷി, തുണി നിർമ്മാണവേളയിൽ ഉപയോഗിക്കുന്ന രാസപദാർഥങ്ങളുടെയും അലക്കുമ്പോഴും ഡ്രൈക്ളീൻ ചെയ്യുമ്പോഴും ഉപയോഗിക്കുന്ന പദാർഥങ്ങളുടെയും ക്ഷാരണ പ്രക്രിയയെ അതിജീവിക്കാനുള്ള കഴിവ്, പ്രാണികൾ, സൂക്ഷ്മജീവികൾ എന്നിവയെ ചെറുത്തുനിൽക്കാനുള്ള ശക്തി വിശേഷം മുതലായ ഗുണങ്ങളെല്ലാം നാരുകൾക്ക് ആവശ്യമാണ്. ഇവയുടെ ഏറ്റക്കുറച്ചിൽ പരിഗണിച്ചാവും ഓരോതരം തുണിയും നിർമ്മിക്കാനുള്ള നാരുകൾ തിരഞ്ഞെടുക്കുക.

ആദ്യകാലങ്ങളിൽ സസ്യജന്യമോ ജന്തുജന്യമോ ആയ സാമഗ്രികളിൽ നിന്നാണ് നാരുകൾ ഉത്പാദിപ്പിച്ചിരുന്നത്. പരുത്തി, കമ്പിളി, ചണം, സിൽക്ക്, ഫ്ളക്സ് (flex) എന്നിവ ഇതിന് ഉദാഹരണങ്ങളാണ്. 19-ാം നൂറ്റാണ്ടിന്റെ അവസാനകാലത്തോടെ കൃത്രിമ നാരുകൾ ഉത്പാദിപ്പിച്ചു തുടങ്ങി- റയോൺ പോലുള്ള പുനർനിർമിത (regenerated) നാരുകൾ, നൈലോൺ, പോളിസ്റ്റർ മുതലായ സിന്തറ്റിക് നാരുകൾ തുടങ്ങിയവ.
സാമുവൽ ക്രോംപ്ടൺ കണ്ടുപിടിച്ച മ്യൂൾ

നാരിന്റെ ലഭ്യത, അത് നിർമ്മിക്കാൻ വേണ്ടിവരുന്ന പ്രയത്നം, അവയുടെ ബഹുമുഖ ഉപയോഗശേഷി തുടങ്ങിയവ കണക്കിലെടുത്താണ് നാരുകളുടെ വില നിശ്ചയിക്കുന്നത്. പ്രകൃതിദത്ത നാരുകളുടെ ഉത്പാദനത്തിന് വിശാലമായ ഭൂപ്രദേശങ്ങൾ ആവശ്യമായതിനാൽ പലപ്പോഴും നാരിന്റെ ഉത്പാദന സ്ഥലവും തുണിയുടെ നിർമ്മാണ സ്ഥലവും തമ്മിൽ ഏറെ അകലം ഉണ്ടാവും. എന്നാൽ കൃത്രിമ നാരിന്റെ ഉത്പാദനം തുണിയുടെ നിർമ്മാണ സ്ഥലത്തു തന്നെയാവാം. നിശ്ചിത സ്വഭാവവിശേഷങ്ങളോടുകൂടി, ആവശ്യമുള്ളത്ര അളവിൽ, വളരെ എളുപ്പത്തിൽ അവ നിർമ്മിക്കാനാകും. ഇവയിൽ നിന്ന് നൂല് തയ്യാറാക്കാനും എളുപ്പമാണ്.
സിൽക്ക് പോലുള്ള മനുഷ്യനിർമിത നാരുകളുടെ ഫിലമെന്റിന് ധാരാളം നീളം ഉള്ളതിനാൽ അവയെത്തന്നെ നൂലാക്കി മാറ്റാനാകും. പക്ഷേ, ചണം, പരുത്തി എന്നിവ പോലെ നീളം കുറഞ്ഞ സ്റ്റാപ്പിൾ (staple) നാരുകൊണ്ട് നൂൽ നിർമ്മിക്കണമെങ്കിൽ നൂൽക്കുക തന്നെ വേണം. കനം കുറഞ്ഞതും മൃദുവുമായിരിക്കും ഫിലമെന്റിൽ നിന്നു ലഭിക്കുന്ന നൂലുകൾ; എന്നാൽ നാരുകളിൽ നിന്നുണ്ടാക്കിയ നൂലുകൾ കനമേറിയതും പരുപരുത്തതുമായിരിക്കും.

പ്രകൃതിദത്ത നാരുകളെ ആദ്യമായി ശുദ്ധീകരിക്കേണ്ടതുണ്ട്. നാരിന്റെ സ്വഭാവത്തിനു ചേർന്ന രാസപദാർഥങ്ങൾ ശുദ്ധീകരണത്തിനായി ഉപയോഗിക്കുന്നു. പ്രകൃതിദത്ത നാരുകൾ വ്യത്യസ്ത നീളത്തിലും തരത്തിലും വരുന്നതിനാൽ വിവിധ തരം നാരുകളെ കൂട്ടിക്കലർത്തി ആവശ്യമായ പതം വരുത്തുക പതിവാണ്. 'ബ്ളെൻഡിങ്' (കൂട്ടിക്കലർത്തൽ) എന്ന ഈ പ്രക്രിയയിലൂടെ നീളം, സാന്ദ്രത, ജലാംശം മുതലായവ സമാന തരത്തിലുള്ള നാരുകൾ തയ്യാറാക്കാനാകുന്നു. അതുപോലെ വ്യത്യസ്ത നാരുകൾകൊണ്ട് നൂൽ നിർമ്മിക്കേണ്ട സന്ദർഭങ്ങളിലും കൂട്ടിക്കലർത്തൽ ആവശ്യമായിവരും. സമാന രീതിയിൽ നിർമ്മിക്കപ്പെടുന്ന കൃത്രിമ നാരുകൾക്ക് ഇതാവശ്യമില്ല. തുടർന്ന് നാരുകളെ 'കാർഡിങ്' പ്രക്രിയയ്ക്ക് വിധേയമാക്കുന്നു. നാരുകളിലെ മാലിന്യങ്ങൾ നീക്കം ചെയ്യാനും അവ സമാന്തരമായി അടുക്കാനുമുള്ള സംവിധാനമാണിത്. വളരെ കനം കുറഞ്ഞ പാളീ രൂപത്തിലാണ് 'കാർഡിങ്' കഴിഞ്ഞ നാരുകൾ ലഭിക്കുക. ഇവയെ ഘനീഭവിപ്പിച്ച് സൃഷ്ടിക്കുന്ന തുടർ സ്ട്രാൻസ് ആണ് 'സിൽവർ' എന്നറിയപ്പെടുന്നത്. ഇതിന് കനവും ഉണ്ടായിരിക്കും. ചില ആവശ്യങ്ങൾക്ക് നീളമുള്ള നാരുകൾ അടങ്ങിയ 'സിൽവർ' തന്നെ വേണ്ടിവരും. ഇത്തരം ഘട്ടങ്ങളിൽ 'സിൽവറി'ൽ നിന്ന് നീളം കുറവായ നാരുകളെ നീക്കം ചെയ്യാനായി 'കോംമ്പിങ്' നടപടി സ്വീകരിക്കുന്നു.
നാരുകളെ വലിച്ചു നീട്ടി പരസ്പരം ദൃഢമായി ബന്ധിപ്പിച്ച് പിരിച്ച് നൂലാക്കി മാറ്റുന്ന പ്രക്രിയയാണിത്. നീളക്കുറവുള്ള നാരുകൾ കൊണ്ട് വസ്ത്രം ഉണ്ടാക്കുന്നതിന് ഈ പ്രക്രിയ അത്യന്താപേക്ഷിതമാണ്.നൂൽ നൂൽക്കാനായി മധ്യകാലം വരെ ഡിസ്റ്റാഫും (നൂൽ ചുറ്റുന്ന കോൽ) സ്പിൻഡിലും (നൂൽ പിരിക്കുന്നതിനുള്ള ഉപകരണം) ആണ് ഉപയോഗിച്ചിരുന്നത്. നൂൽക്കേണ്ട നാരുകളെ ഡിസ്റ്റഫിൽ ചുറ്റിയ ശേഷം സ്പിൽഡിലുപയോഗിച്ച് പിരിച്ച് നൂലാക്കി മാറ്റുകയായിരുന്നു പതിവ്. പക്ഷേ, മധ്യകാലത്ത് ഇന്ത്യയിൽ ചർക്ക കണ്ടുപിടിച്ചതോടെ യന്ത്ര സഹായത്താൽ കുറഞ്ഞ സമയം കൊണ്ട് നൂൽ നൂൽക്കാമെന്നായി. നൂലിന്റെ കനം കുറഞ്ഞ സ്ഥലങ്ങളിൽ കൂടുതൽ നാരുകൾ ചേർത്ത് കനം കൂട്ടാനും കട്ടിയേറിയ ഭാഗങ്ങളെ വലിച്ചു നീട്ടി കനം കുറയ്ക്കാനും ചർക്ക സൗകര്യപ്രദമായി. അങ്ങനെ മെച്ചപ്പെട്ടതും ഒരേ രീതിയിലുള്ളതുമായ നൂൽ നിർമിച്ചു തുടങ്ങി. 16-ാം ശ.-ത്തിൽ സാക്സണി ചക്രം (saxony wheel) കണ്ടുപിടിച്ചതോടെ പരുപരുത്ത കമ്പിളിയും പരുത്തിയും തുടർച്ചയായി കൂടുതൽ വേഗത്തിൽ നൂൽക്കാൻ കഴിഞ്ഞു. ജോൺ കെ, ഫ്ളൈയിങ് ഷട്ടിൽ കണ്ടുപിടിച്ചതോടെ (1733), നെയ്ത്തു യന്ത്രത്തിന്റെ വേഗവും വർധിപ്പിക്കാൻ സാധിച്ചു. ഇതേത്തുടർന്ന് നൂൽ നൂൽക്കാനുള്ള പുതിയ യന്ത്രസംവിധാനങ്ങളും ഉണ്ടായി. ഇവയിൽ ഏറ്റവും പ്രചാരം ലഭിച്ച യന്ത്രം 1779-ൽ സാമുവൽ ക്രോംപ്ടൺ (Samuel Crompton) കണ്ടുപിടിച്ച മ്യൂൾ (പഞ്ഞി നൂൽക്കുന്ന ഉപകരണം) ആണ്. ഇതുപയോഗിച്ച് ഒരു വ്യക്തിക്ക് ഒരേ സമയം ആയിരത്തിലേറെ സ്പിൻഡിലുകൾ കൈകാര്യം ചെയ്യാൻ കഴിയും. നൂലിലെ പിരിയുടെ ചരിവിനനുസൃതമായി നൂലുകളെ S-രൂപത്തിലുള്ള പിരിയുള്ളവയെന്നും (S-twist) Z-രൂപത്തിലുള്ള പിരിയുള്ളവയെന്നും (Z-twist) തരം തിരിക്കുന്നു (ചിത്രം 1 കാണുക).

നൂലിൽ ഉള്ള നാരുകളുടെ എണ്ണം, നൂലിന്റെ സ്വഭാവം, ഉപയോഗം എന്നിവയെ അടിസ്ഥാനമാക്കിയാണ് നൂലുകളെ വർഗീകരിക്കാറുള്ളത്.

S-,Z- പിരിയുള്ളവയായിരിക്കും ഏക ഇഴ (single ply) അഥവാ ഒരിഴ നൂലുകൾ. നാരിഴകൾ കൊണ്ടും ഫിലമെന്റുകൾ കൊണ്ടും ഇവ നിർമ്മിക്കുന്നു. നാരിഴകളാണെങ്കിൽ അവയെ ചെറിയ തോതിൽ പിരിക്കുകയാണ് പതിവ്. പ്രകൃതിദത്ത ഫിലമെന്റുകളെ ഒന്നിച്ച് അടുക്കിയശേഷം പിരിച്ചോ പിരിക്കാതെയോ ക്രമീകരിക്കുന്നു. ഇവ കൂടാതെ ആവശ്യമുള്ളത്ര കനത്തിൽ മുറിച്ചെടുത്ത കൃത്രിമ ഫിലമെന്റുകളെ അടുക്കിയും ഏക ഇഴനൂലുകൾ തയ്യാറാക്കാൻ സാധിക്കും.

നൂൽ നൂറ്റെടുത്ത ചെറിയ നാരുകൾകൊണ്ടാണ് ഏക ഇഴ നൂൽ നിർമ്മിക്കുന്നതെങ്കിലും അവയിലെ നാരുകളെ ഒരുമിച്ച് നിറുത്തി പിരിച്ചുമാത്രമേ നൂൽ നിർമ്മാണം പൂർത്തിയാക്കാനാകുകയുളളു. S-പിരി, Z-പിരി എന്നീ രണ്ടു രീതികളിൽ ഇവയെ പിരിക്കാറുണ്ട്. വസ്ത്ര നിർമ്മാണത്തിന് വ്യാപകമായി ഉപയോഗിക്കുന്നത് ഇത്തരം ഏക ഇഴ നൂലുകളാണ് (ചിത്രം 2).

രണ്ടോ അതിലധികമോ ഒരിഴ നൂലുകളെ ഒരുമിച്ച് പിരിച്ചുനിർമ്മിക്കുന്നവയാണിവ. പ്ളൈഡ് നൂലുകൾ, ഫോൾഡഡ് നൂലുകൾ എന്നും ഇവയെ വിളിക്കാറുണ്ട്. ഒരേ ദിശയിൽ പിരിയുള്ള ഒരിഴ നൂലുകളെ നേർ വിപരീത ദിശയിൽ പിരിച്ചുചേർത്താണ് പൊതുവേ ഇവ നിർമ്മിക്കാറുള്ളത്. ഇതിനുപകരം നാരുകളുടേയും ഇഴകളുടേയും പിരികൾ ഒരേ ദിശയിലാണെങ്കിൽ നൂല് കൂടുതൽ പരുപരുത്തതും ദൃഢതരവും ആയിത്തീരും. വ്യവസായ ആവശ്യങ്ങൾക്കായുള്ള കനമേറിയ തുണിത്തരങ്ങൾ, വളരെ ലോലമായ തുണിത്തരങ്ങൾ (sheer fabrics) മുതലായവയുടെ ഉത്പാദനത്തിനാണ് പ്ളൈ നാരുകൾ പ്രയോജനപ്പെടുന്നത്.
ചരട് നൂല് (cord yarn)
പ്ലൈ നൂലുകൾ ചേർത്ത് പിരിച്ചാണ് ചരടുകൾ നിർമ്മിക്കുന്നത്. പൊതുവേ അവസാനത്തെ പിരിയുടെ ദിശ ക്രമീകരിക്കുന്നത് പ്ളൈ നൂലുകളുടെ പിരി-ദിശയ്ക്ക് വിപരീതമായിട്ടായിരിക്കും. ഇവയെ വീണ്ടും കേബിൾ നൂല്, ഹവ്സ്റ്റെർ നൂല് എന്ന് രണ്ടായി വർഗീകരിക്കാം. S-പിരിയുള്ള ഒരിഴ നൂലുകളെ Z- പിരിയുള്ള പ്ളൈകളാക്കി അവയെ S- പിരിമൂലം ഒരുമിച്ച് ചേർത്ത് SZS രൂപത്തിൽ തയ്യാറാക്കുന്നവയാണ് കേബിൾ നൂലുകൾ. SSZ അല്ലെങ്കിൽ ZZS രീതിയിൽ മെനഞ്ഞെടുക്കുന്നവയാണ് ഹവ്സ്റ്റെർ നൂലുകൾ. വ്യവസായ ആവശ്യങ്ങൾക്കുള്ള വളരെ കനമേറിയ തുണിത്തരങ്ങൾ, വളരെ നേർമയുള്ള നാരുകൾകൊണ്ടുള്ള ഷീർ തുണിത്തരങ്ങൾ, വടം, ട്വൈൻ (twine) മുതലായവയുടെ നിർമ്മാണത്തിന് ചരടു നൂലുകൾ ഉപയോഗിക്കുന്നു.
നോവൽറ്റി നൂലുകൾ

തികച്ചും പ്രത്യേകമായ രീതിയിൽ തയ്യാറാക്കുന്നവയാണ് 'നോവൽറ്റി' നൂലുകൾ. പ്രകൃതിദത്ത നാരുകളുടെ സ്വഭാവവിശേഷം പൂർണമായും നിലനിർത്തിക്കൊണ്ട് മനുഷ്യനിർമിത നാരുകളിൽ ആവശ്യമായ സവിശേഷതകൾ സൃഷ്ടിച്ച് ഇവ രണ്ടും ചേർത്ത് നോവൽറ്റി നൂലുകൾ തയ്യാറാക്കുന്നു. ടെക്സ്ചേഡ് നൂല് (textured yarn), സ്ട്രെച്ച് നൂല് (strech yarn), മെറ്റാലിക് നൂല് (metallic yarn) മുതലായവ നോവൽറ്റി നൂലുകൾ എന്ന ഇനത്തിൽപ്പെടുന്നവയാണ്.
ടെക്സ്ചേഡ് നൂല്

സുതാര്യത, വഴുതൽ (തെന്നൽ), പില്ലിങ് (നാരുകൾ ചുരുണ്ടുകൂടി വസ്ത്രത്തിന്റെ പ്രതലത്തിൽ ചെറിയ കുരുക്കുകൾ ഉണ്ടാക്കുന്ന അവസ്ഥ), എന്നിവ കുറയ്ക്കാനായി കൃത്രിമ നാരുകളെയാണ് ആദ്യകാലങ്ങളിൽ ടെക്സ്ചെറിങ് പ്രക്രിയയ്ക്കു വിധേയമാക്കിയിരുന്നത്. ഇതിലൂടെ നൂലുകൾക്ക് വർധിച്ച അതാര്യതയും (opaque), ഇഴ ഗുണവും, രൂപവും, സ്വാംശീകരണശേഷിയും (absorbency) ലഭ്യമാവുന്നു. ഇതിനായി നാരുകളെ കൃത്രിമമായി പ്രത്യേക രൂപത്തിൽ ക്രമീകരിക്കേണ്ടതുണ്ട്. (ചിത്രം-3). നാരുകളുടെ പ്രതലത്തെ പരുപരുത്തതാക്കുകയോ അവയിൽ വ്യത്യസ്ത ഇടവേളകളിൽ പോറലേൽപ്പിക്കുകയോ ചെയ്തശേഷം അവയെ പിരിച്ച് നിർമ്മിക്കുന്നവയാണ് അബ്രേഡെഡ് നൂല് (abraded yarn).
നൂലിൽ വായു തങ്ങിനിർത്താനായി കൃത്രിമ വായു അറകൾ സൃഷ്ടിക്കുന്നത് 'ബൾക്കിങ്ങി'ലൂടെയാണ് (bulking). നൂലിലെ വായു സഞ്ചാരസൗകര്യവും (ventilation) സ്വാംശീകരണശേഷിയും ഇതുമൂലം വർധിക്കുന്നു. ക്രിംപിങ്/കേളിങ്/കോയിലിങ് സംവിധാനങ്ങൾ ഇതിനു സഹായിക്കുന്നു. താപം അല്ലെങ്കിൽ രാസപദാർഥം ഉപയോഗിച്ച് ഇതു നടപ്പാക്കാം.

1970-കളിൽ പരക്കെ നിലനിന്ന ഒരു 'ബൽക്കിങ്' രീതിയാണ് 'ഫാൾസ് ട്വിസ്റ്റ്' സംവിധാനം. ഫിലമെന്റുകളെ പിരിച്ച് ഉറപ്പിച്ചശേഷം വിപരീത ദിശയിൽ പിരിച്ച് പിരികൾ ഇല്ലാതാക്കി വീണ്ടും ചൂടാക്കുന്നു. ഇതുമൂലം നൂലിലെ പിരികൾ ഇല്ലാതാക്കുകയോ ദൃഢതരമാക്കുകയോ ചെയ്യുന്നു. നൈലോൺ നൂലാണെങ്കിൽ അതിനു സ്റ്റഫിങ് ബോക്സ് പ്രക്രിയയ്ക്കു വിധേയമാക്കുന്നു. ചൂടാക്കിയ ഒരു കുഴലിൽ വച്ച് ഫിലമെന്റുകളെ സമ്മർദ വിധേയമാക്കി അല്പം ചുളിവ് നൽകി സാവധാനം പുറത്തേക്കു വലിച്ചെടുക്കുന്നതാണ് ഈ രീതി.

കൂടിയ അളവിലും കുറഞ്ഞ അളവിലും ചുരുങ്ങുന്ന ഫിലമെന്റുകളെ ഉൾപ്പെടുത്തി നൂല് നിർമിച്ചശേഷം നീരാവി പതിപ്പിക്കുകയോ കഴുകുകയോ ചെയ്യുന്നു. തദവസരത്തിൽ ഉയർന്നതോതിൽ ചുരുങ്ങുന്ന നാരുകൾ പെട്ടെന്ന് വലിഞ്ഞുമുറുകി 'ബൾക്കിങ്' നടക്കുന്നു. ഒരു അറയിൽ നൂലുകളെ അടുക്കി അവയിലൂടെ സമ്മർദിത വായു ജെറ്റ് രൂപത്തിൽ കടത്തിവിടുമ്പോൾ നൂലിലെ നാരുകൾ വ്യത്യസ്ത ദിശകളിലായി (random) വലയ രൂപത്തിൽ ക്രമീകരിക്കപ്പെടുന്നു. ഈ വലയങ്ങൾ തമ്മിൽ വിടവും ഉണ്ടാകാറുണ്ട്. തന്മൂലം നൂലിൽ കൂടുതൽ വായു അറകൾ സൃഷ്ടിക്കപ്പെടുന്നു; ഇത് അതിന്റെ സ്വാംശീകരണശേഷിയേയും ഉയർത്തുന്നു.
സ്ട്രെച് നൂല്

തുടർച്ചയായുള്ള കൃത്രിമ ഫിലമെന്റുകളെ വളരെ ഞെരുക്കത്തിൽ പിരിച്ച് താപവിധേയമാക്കി ഉറപ്പിച്ചശേഷം (set) വിപരീതദിശയിലായി പിരിച്ച് അവയിലെ പിരികൾ നീക്കം ചെയ്യുന്നു. ഇതുമൂലം നൂല് സ്പ്രിങുപോലുള്ള ഒരു സവിശേഷസ്വഭാവം കൈവരിക്കുന്നു.

ഒരു ഇലാസ്തിക (elastic) പദാർഥത്തെ മുഖ്യ ഘടകമായി ഉപയോഗിച്ച് അതിനെ പ്രകൃതിദത്തമോ കൃത്രിമമോ ആയതും വലിയാത്തതുമായ നാരുകൊണ്ട് പൊതിഞ്ഞും സ്ട്രെച്ച് നൂലുകൾ തയ്യാറാക്കാറുണ്ട്. പ്രകൃതിദത്ത നാരുകളിൽ ഇലാസ്തികത സൃഷ്ടിച്ച് സ്ട്രെച്ച് നൂല് നിർമ്മിക്കുന്നതിനെക്കാളേറെ മെച്ചം മേൽപ്പറഞ്ഞ രീതിയിലൂടെയുള്ള നൂൽ നിർമ്മാണമാണ്.

പോളിസ്റ്റർ പോലുള്ള സിന്തറ്റിക് പദാർഥത്തിന്റെ പുറത്ത് ലോഹ കണികകൾ പൂശുകയോ പോളിസ്റ്റർ പാളികൾക്കിടയിൽ അലൂമിനിയം ഫോയിൽ തുണ്ടുകൾ ഉറപ്പിക്കുകയോ ചെയ്തശേഷം നിർമ്മിക്കുന്നവയാണ് മെറ്റാലിക് നൂലുകൾ. പ്രകൃതിദത്തമോ കൃത്രിമമോ ആയ പദാർഥങ്ങൾകൊണ്ട് തയ്യാറാക്കപ്പെട്ട നൂലിന്റെ പുറത്ത് ഒരു ലോഹ പാളി പിരിച്ചു മുറുക്കി ഉറപ്പിച്ചും മെറ്റാലിക് നൂലുകൾ നിർമ്മിക്കാം.
ഉപയോഗം അടിസ്ഥാനമാക്കിയുള്ള വർഗീകരണം

ഉപയോഗത്തെ അടിസ്ഥാനമാക്കി നൂലുകളെ നിരവധിയിനങ്ങളായി വർഗീകരിക്കാം. യന്ത്രത്തറി ഉപയോഗിച്ച് തയ്യാറാക്കുന്ന തുണിത്തരങ്ങൾക്കുള്ളവ, കൈത്തയ്യലിനുള്ളവ, തയ്യൽ യന്ത്രത്തിലുപയോഗിക്കാനുള്ളവ, പ്രത്യേക ആവശ്യങ്ങൾക്കുള്ളവ - ഇവയാണ് പ്രധാന വിഭാഗങ്ങൾ.

യന്ത്രത്തറിയിൽ തയ്യാറാക്കുന്ന വസ്ത്രങ്ങളിൽ ഏതു തരം നൂലും ഉപയോഗിക്കാം. എന്നാൽ കുറുകെയും നെടുകെയും ഉപയോഗിക്കുന്ന നൂലുകൾ വ്യത്യസ്ത സ്വഭാവത്തിലുള്ളവയായിരിക്കണം. കുറുകെ വരുന്ന നൂലുകളിൽ കൂടിയ അളവിൽ വലിവ് അനുഭവപ്പെടാത്തതിനാൽ വേഗം പൊട്ടിപ്പോകുന്ന നൂലുകളും ഇതിനായി പ്രയോജനപ്പെടുത്താനാകും; ഇവയാണ് ഊടു (weft) നൂലുകൾ. പക്ഷേ, നെടുകെ പാകുന്ന നൂലുകളിൽ വളരെയധികം പ്രതിബലം (stress) അനുഭവപ്പെടുമെന്നതുകൊണ്ട് ഇത്തരം നൂലുകൾ ബലമേറിയതും മൃദുവും ആയിരിക്കണം. പാവ് (warp) നൂലുകളെന്നറിയപ്പെടുന്ന ഇവ ഊടു നൂലുകളെക്കാൾ ബലമേറിയ പിരിയുള്ളവയാണ്. വസ്ത്ര നിർമ്മാണ ഘട്ടത്തിലുണ്ടാവുന്ന സമ്മർദത്തെ ചെറുത്തു നിൽക്കാനാവും വിധം നൂലുകളെ കൂടുതൽ ബലവത്താക്കാൻ കഞ്ഞിപ്പശ (starch) പോലുള്ള പദാർഥങ്ങൾ പാവ് നൂലുകളിൽ തളിക്കുക പതിവാണ്. ഇവ കൂടാതെ തുണിത്തരങ്ങൾക്ക് ചില സവിശേഷതകൾ നൽകാനായി വിവിധ സംവിധാനങ്ങൾ സ്വീകരിക്കാറുണ്ട്. ഊടും പാവും രണ്ടു കനത്തിലുള്ളതായി ക്രമീകരിക്കുക, വ്യത്യസ്ത നാരുകളിൽനിന്ന് ഉണ്ടാക്കിയതോ വെവ്വേറെ അളവിൽ പിരിച്ചെടുത്തതോ ആയ പാവ്, ഊടു നൂലുകൾ ഉപയോഗിക്കുക, ഇതര നൂലിഴകൾക്കിടയിൽ മെറ്റാലിക് നൂലുകൾ കലർത്തുക, തുടങ്ങിയവയാണ് ഇതിനായി സ്വീകരിച്ചുവരുന്ന മാർഗങ്ങൾ.

കൈകൊണ്ട് തുന്നുന്നതിന് രണ്ടോ അതിലധികമോ പ്ളൈകൾ ഉള്ളതും ഒരേ കനത്തിലുള്ളതുമായ നൂലുകളാണുത്തമം. ഉദാഹരണമായി, സ്വറ്ററുകളും പുതപ്പുകളും തയ്യാറാക്കുന്നതിന് മൃദുവും നിബിഡവും നാല് പ്ളൈകൾ ഉളളതുമായ ജെർമെൻടൗൺ (Germantown) നൂലുപയോഗിക്കുമ്പോൾ ഷാളുകളും കുട്ടികൾക്കുള്ള വസ്ത്രങ്ങളും മറ്റും നിർമ്മിക്കാനായി രണ്ട് പ്ളൈകൾ ഉള്ള മൃദുവായ ഷെറ്റ്ലാൻഡ് (Shetland) നൂലുകളാണുത്തമം. ചിത്രത്തയ്യൽ (embroidery) ആവശ്യങ്ങൾക്ക് പിരി കുറവുള്ള പ്ളൈ, ചരടു, നൂലുകൾ പ്രയോജനപ്പെടുന്നു.

സമതുലിതവും നിബിഡവുമായ പിരിയുള്ള പ്ളൈ നൂലുകളാണ് തയ്യൽ യന്ത്രത്തിലുപയോഗിക്കാറുള്ളത്. ഇവയിലെ ഇഴകൾ സമതുലിതമാകയാൽ നൂലിന്റെ ഛേദതലം (cross section) വൃത്താകാരത്തിലായിരിക്കും. സൂചിയുടെ സുഷിരത്തിലൂടെ എളുപ്പത്തിൽ കടന്നുപോകാനും തയ്ക്കുമ്പോൾ ഘർഷണം സൃഷ്ടിക്കാതിരിക്കാനും ഇവയ്ക്കു കഴിയും.

പ്രത്യേക ആവശ്യങ്ങൾക്കായുള്ള വസ്ത്രങ്ങളിൽ, അവയോരോന്നിനും, അനുയോജ്യമായ തരത്തിലുള്ള നൂലുകളാണ്, ഉപയോഗിക്കാറുള്ളത്. വെള്ളം പറ്റിപ്പിടിക്കാത്ത തുണിത്തരങ്ങളിൽ ജലരോധകമായ നൂലുകൾ ഉപയോഗിക്കുമ്പോൾ അലങ്കാര ഭംഗിയുള്ള തയ്യലുകൾക്ക് സാധാരണ തയ്യൽ നൂലുകളെ അപേക്ഷിച്ച് മൂന്നിരട്ടി കനത്തിലുള്ള ബട്ടൺഹോൾ ട്വിസ്റ്റ് ഇനത്തിലുള്ള സിൽക്ക് നൂലുകൾ പ്രയോജനപ്പെടുത്തുന്നു.

ചുരുങ്ങുന്ന വസ്ത്രങ്ങൾക്കും റയോണിനും പരുത്തി നൂലുകളാണ് അനുയോജ്യം; കൃത്രിമമായുണ്ടാക്കിയ (സിന്തറ്റിക്) ചുരുങ്ങാത്ത, വസ്ത്രങ്ങൾക്ക് നൈലോൺ, പോളിസ്റ്റർ നൂലുകളും.

വിവിധ മാർഗങ്ങൾ ഇതിനായി പ്രയോജനപ്പെടുത്തിവരുന്നുണ്ട്. നൂലിന്റെ നീളവും ഭാരവും തമ്മിലുള്ള ബന്ധത്തെ അടിസ്ഥാനമാക്കിയാണ് മാപന രീതികൾ എല്ലാം തന്നെ രൂപപ്പെടുത്തിയിട്ടുള്ളത്. ലോകത്തിന്റെ വിവിധ ഭാഗങ്ങളിലായിട്ടാണ് ഓരോ മാപന രീതിയും നിർവചിക്കപ്പെട്ടത്. അതിനാൽ വ്യത്യസ്ത മാപന സംവിധാനങ്ങൾ തമ്മിൽ ഒരു പൊതു മാനദണ്ഡം കണ്ടെത്തുക പ്രയാസവുമാണ്.

മുഖ്യമായി, പരോക്ഷ രീതി, ഡെനിയെ (Danier) രീതി, ടെക് രീതി എന്നിങ്ങനെ മൂന്നു മാപന രീതികളാണ് ഇന്ന് പ്രാബല്യത്തിലുള്ളത്.

കൂടുതൽ മെച്ചപ്പെട്ട നൂലിന് ഉയർന്ന സംഖ്യ വരുന്ന തരത്തിലുള്ളതാണ് പരോക്ഷ രീതി. ഒരു യൂണിറ്റ് ഭാരത്തിന് എത്ര നീളം നൂല് വേണം എന്നതിനെ അടിസ്ഥാനമാക്കിയുളള നിർവചനമാണിത്. തന്മൂലം തുല്യ ഭാരം സൃഷ്ടിക്കാൻ പരുപരുത്ത നൂലിനെ അപേക്ഷിച്ച് കൂടുതൽ നീളത്തിലുള്ള (അളവിലുള്ള) നേർമയായ നൂല് ഉപയോഗിക്കേണ്ടിവരുന്നു. ഒരു യൂണിറ്റ് ഭാരം സൃഷ്ടിക്കാൻ ആവശ്യമുള്ള നീളത്തെ ഒരു സംഖ്യ കൊണ്ട് സൂചിപ്പിക്കുന്നു. ഈ സംവിധാനത്തിൽ ഗുണമേന്മ ഉയരുന്തോറും നൂലിനെ സൂചിപ്പിക്കുന്ന സംഖ്യയുടെ മൂല്യവും ഉയരുന്നു.

നേരിട്ടുള്ള മാപന രീതിയാണ് ഡെനിയെ സംവിധാനം. ആദ്യകാലങ്ങളിൽ സിൽക്ക് നൂലുകളെ അളന്നിരുന്ന സമ്പ്രദായത്തെ (3000 അടി നൂലിന് ഇത്ര ഡ്രാം ഭാരം) അവലംബിച്ച് നിർവചിക്കപ്പെട്ട ഈ രീതി സിൽക്ക് തുടങ്ങിയ കൃത്രിമ നൂലുകളുടെ അളവിനായി ലോകമെമ്പാടും ഉപയോഗിച്ചുവരുന്നു. 9000 മീ. നൂലിന് ഇത്ര ഭാരം എന്ന രീതിയിലാണ് ഡെനിയെ സംഖ്യ നിർവചിച്ചിരിക്കുന്നത്. ഉദാഹരണമായി 9000 മീ. നീളമുള്ള രണ്ടിനം നൂലുകളുടെ ഭാരം 15 ഗ്രാമും 100 ഗ്രാമും ആണെങ്കിൽ അവ യഥാക്രമം 15 ഡെനിയെ നൂല്, 100 ഡെനിയെ നൂല് എന്നീ പേരുകളിലറിയപ്പെടുന്നു. ഫിലമെന്റ് നൂലിനെക്കാൾ വളരെ ഉയർന്നു ഭാരമുള്ള സ്റ്റാപ്പിൾ നൂലിന് ഈ മാപന രീതി അവലംബിച്ചാൽ വളരെ വലിയ സംഖ്യകളാണു വരുക; തന്മൂലം, അത്തരം നൂലുകളുടെ മാപനത്തിന് ഡെനിയെ രീതി സ്വീകാര്യമല്ല.

1873-ൽ നിർവചിക്കപ്പെട്ടതും ഫിലമെന്റ്, സ്റ്റാപ്പിൽ നൂലുകൾക്ക് ഒരുപോലെ അനുയോജ്യമായതുമാണ് ടെക് രീതി. 3300 അടി അഥവാ 1 കി.മീ. നീളമുള്ള നൂലിന്റെ ഭാരം ഗ്രാമിൽ സൂചിപ്പിക്കുമ്പോൾ ലഭിക്കുന്ന സംഖ്യയാണ് പ്രസ്തുത നൂലിന്റെ ടെക് സംഖ്യ.

യന്ത്രത്തറി, കൈത്തറി, തുന്നൽ (സിശശിേേഴ) എന്നിവയാണ് വസ്ത്ര നിർമ്മാണത്തിനുള്ള പ്രധാന സംവിധാനങ്ങൾ. യന്ത്രത്തറികൾ ഉപയോഗിച്ചിരുന്നതിന്റെ ആദ്യ രേഖകൾ (4400 ബി.സി.) ഈജിപ്തിലെ അൻ-ബഡാരീയിൽ നിന്ന് ലഭിച്ചിട്ടുണ്ട്. രണ്ട് കമ്പുകളുള്ള ഒരു വിലങ്ങൻ തറിയായിരുന്നു അന്ന് പ്രചാരത്തിലുണ്ടായിരുന്നത്. തുടർന്ന് മനുഷ്യർ കാലാകാലങ്ങളിൽ നടത്തിയ വിവിധ കണ്ടുപിടിത്തങ്ങളുടേയും പരീക്ഷണ നിരീക്ഷണങ്ങളുടേയും സഹായത്തോടെ ഇന്നത്തെ ആധുനിക യന്ത്രത്തറികൾ ആവിർഭവിച്ചു. നോ: യന്ത്രത്തറി.

യന്ത്രത്തറിയിൽ പ്രധാനമായും പ്ളെയിൻ, ട്വിൽ, സാറ്റിൻ എന്നിങ്ങനെ മൂന്നു തരത്തിലുള്ള തയ്യൽ രീതികൾ പ്രാബല്യത്തിലുണ്ട് (ചിത്രം 4).
ചിത്രം 4. വ്യത്യസ്ത തയ്യൽ രീതികൾ

ഊടും പാവും നൂലുകളെ അടുക്കി ചട്ടക്കൂടുണ്ടാക്കുന്ന രീതിയെ അടിസ്ഥാനമാക്കിയാണ് ഇപ്രകാരം വർഗീകരിച്ചിട്ടുള്ളത്. ഓരോ യൂണിറ്റിലും ഈ രണ്ടു ഊട്-പാവ് നൂലുകൾ ക്രമീകരിക്കുന്നതാണ് പ്ളെയിൻ അഥവാ ടബി രീതി. പാവു നൂലുകളെ സമാന്തരമായി അടുക്കി അവയോരോന്നിന്റേയും മുകളിലും താഴെയുംകൂടി ഇടവിട്ടിടവിട്ട രീതിയിൽ ഊട് നൂലുകൾ കടത്തിവിട്ട് നിർമ്മിക്കുന്ന രീതിയാണിത്. എല്ലാ പാവ് നൂലുകളുടേയും മുകളിലൂടെയും കീഴിലൂടെയും ഊട് നൂല് കടന്നുപോയിക്കഴിയുമ്പോൾ ഒരു തയ്യൽ യൂണിറ്റ് ലഭ്യമാവുന്നു. ഊട് നൂലുകളുടെ എണ്ണം വർധിക്കുന്തോറും തുണിത്തരത്തിന്റെ നീളവും വർധിക്കുന്നു. തുണിത്തരത്തിന് ഏറ്റവും ഉയർന്ന ബലം ലഭിക്കുന്നത് അവയിലെ ഊട്, പാവ് നൂലുകൾ അളവിലും വലിപ്പത്തിലും തുല്യമാകുമ്പോൾ മാത്രമാണ്; ഇവയെ സ.മതുലിത തുണിത്തരങ്ങൾ (balanced fabrics) എന്നു പറയുന്നു.

അടുത്തടുത്ത രണ്ട് പാവ് നൂലുകൾക്കു മുകളിലൂടെ കടന്നശേഷം മൂന്നാമത്തെ പാവിനു കീഴിലൂടെ ഊട് നൂല് കടക്കുന്ന രീതിയിൽ തയ്യാറാക്കുന്നതാണ് ട്വിൽ രീതി. ഒരു ഊട് നൂലിനുശേഷം വരുന്ന അടുത്ത ഊട്, ഒരു പാവ് മുന്നോട്ടോ പിന്നോട്ടോ വരുന്ന തരത്തിലാവും, ക്രമീകരിക്കുക; അതായത് ആദ്യത്തെ ഊട് നൂൽ ഒരു പാവ് നൂലിനു മുകളിലൂടെയാണ് കടന്നുപോകുന്നതെങ്കിൽ അടുത്ത ഊട് നൂൽ പാവ് നൂലിനു കീഴിലൂടെയാവും കടന്നുപോവുക.

ട്വിൽ രീതിയോട് സമാനമായതാണ് സാറ്റിൻ രീതി. പക്ഷേ അടുത്തടുത്ത ഊടു നൂലുകളെ ഒരു പാവ് മുന്നോട്ടോ പിറകോട്ടോ എന്ന രീതിയിൽ കൃത്യമായി ചിട്ടപ്പെടുത്തുന്ന സംവിധാനം ഇതിലില്ല.

ഇവ കൂടാതെ കൂടുതൽ സങ്കീർണമായ ഇഴകളും ഉപയോഗിക്കാറുണ്ട്. മൾട്ടിപ്പിൾ പ്ളെയിൻ, പൈൽ (pile), ജക്കേഡ്, ഡോബി (dobby), ഗാസ് (gauze) അഥവാ ലീനോ (leno) മുതലായവ. പാവ്, ഊട് നൂലുകൾ പ്രയോജനപ്പെടുത്തി രണ്ടു തരത്തിൽ തുന്നൽ നടത്താനാകും - റാപ്പ് നിറ്റിങ്ങും, വെഫ്റ്റ് നിറ്റിങ്ങും.

നെയ്തെടുത്ത തുണിത്തരത്തെ കൂടുതൽ സ്വീകാര്യമാക്കുന്നതിനാവശ്യമായ യാന്ത്രിക, രാസ, പ്രവർത്തനങ്ങളിലൂടെയുള്ള മെച്ചപ്പെടുത്തൽ പ്രക്രിയ ഫിനിഷിങ് എന്നാണറിയപ്പെടുന്നത്.

ഉത്പാദനത്തിനായി ഉപയോഗിച്ച പദാർഥങ്ങളുടെ അവശിഷ്ട ഭാഗങ്ങളെ തുണിയിൽ നിന്ന് നീക്കം ചെയ്യുകയാണ് ഫിനിഷിങിന്റെ ആദ്യപടി. ബ്ളീച്ചിങ്, സ്കൗറിങ് (scouring), മെഴ്സെറൈയ്സേഷൻ (mercerization), ഉണക്കൽ (drying), സിൻജിങ് (singeing), ഡികാന്റിങ്, നാപ്പിങ്, ഷിയറിങ്, ബ്രഷിങ് മുതലായവ തുടർന്നു നടപ്പിലാക്കപ്പെടുന്നു.

പ്രകൃതിദത്ത നിറത്തെ നീക്കം ചെയ്യുന്ന പ്രക്രിയയാണ് ബ്ളീച്ചിങ്. ഇത് ഓക്സീകരണത്തിലൂടെയോ നിരോക്സീകരണത്തിലൂടെയോ നടപ്പാക്കാനാകും. പരുത്തി തുണികളേയും മറ്റും മിഴിവുറ്റതും സുദൃഢവും ആക്കാനുള്ള സംവിധാനമാണ് 'മെഴ്സെറൈസേഷൻ'. ഇതിനു വിധേയമാക്കിയ തുണിത്തരങ്ങളെ എളുപ്പത്തിൽ നിറം പിടിപ്പിക്കാനും കഴിയുന്നു. നൂലിനെയോ നാരുകളെയോ സോഡിയം ഹൈഡ്രോക്സൈഡ് ലായനിയിൽ താഴ്ത്തിവച്ചശേഷം അമ്ളം ഉപയോഗിച്ച് നിർവീര്യമാക്കുന്നു (neutralize). വസ്ത്രങ്ങളിലെ അധിക ജലം നീക്കം ചെയ്യുന്നത് ഉണക്കിയാണ്. സെൻട്രിഫ്യൂഗ്, വാക്വം സക്ഷൻ റോൾ മുതലായ ഉപകരണങ്ങളുപയോഗിച്ച് ഏറിയ ഭാഗം ജലവും നീക്കം ചെയ്തശേഷം ചൂടായ ഡ്രയറുകൾക്ക് മുകളിലൂടെ വസ്ത്രങ്ങളെ കടത്തിവിട്ട് അവയിലെ ശേഷിച്ച ജലാംശത്തെ ബാഷ്പീകരിച്ചു കളയുന്നു.

കമ്പിളിത്തുണികളിലും മറ്റും നൂലുകൾ പൊങ്ങി നിൽക്കുന്നതരത്തിലുള്ള പ്രതലം സൃഷ്ടിക്കാനുള്ള സംവിധാനമാണ് നാപ്പിങ്. നേരിയ കമ്പികൾ കൊണ്ട് പൊതിഞ്ഞ സിലിണ്ടറുകൾക്കു മുകളിലൂടെ കമ്പിളി വസ്ത്രത്തെ കടത്തിവിട്ട് അവയിലെ ഊട് നൂലുകളെ മുകൾപ്പരപ്പിലേക്ക് വലിച്ചുയർത്തുന്ന പ്രക്രിയയാണിത്. മുഴച്ച് നിൽക്കുന്ന ഊടു നൂലുകളെ മുറിച്ച് ഒരേ ഉയരത്തിൽ ക്രമീകരിക്കുന്ന പ്രക്രിയ ഷിയറിങ് എന്നറിയപ്പെടുന്നു. തുണിത്തരത്തിലുള്ള ഇളകിയ നാരുകളേയും മറ്റും നീക്കം ചെയ്യുന്നത് ബ്രഷിങിലൂടെയാണ്. പൊങ്ങി നിൽക്കുന്ന നാരുകളെയും മറ്റും കത്തിച്ചുകളഞ്ഞ് മൃദുവായ പ്രതലം തീർക്കുന്നതിനുള്ള സംവിധാനമാണ് സിൻജിങ്. ചൂടുപയോഗിച്ച് കമ്പിളിക്കും മറ്റും കൂടുതൽ മിഴിവു നൽകുന്ന പ്രക്രിയയാണ് ഡികാന്റിങ്.

ഇവയെല്ലാം ചെയ്തശേഷം തുണിത്തരത്തിന്റെ പ്രതലത്തെ മിനുസപ്പെടുത്താൻ കലെൻഡെറിങ് (calendering) നടത്തുന്നു. ചൂടായ റോളറുകൾക്കിടയിലൂടെ തുണിത്തരത്തെ കടത്തിവിട്ടാണ് കലെൻഡെറിങ് ചെയ്യുന്നത്. മൃദുവും പരന്നതുമായ ഒരു പ്രതലം തുണിക്ക് ഇതിലൂടെ ലഭിക്കുന്നു.

വസ്ത്രങ്ങൾ ചുരുങ്ങുന്നത് തടയുക, അവയിൽ ചുളിവുകൾ വരാതെ ശ്രദ്ധിക്കുക, പ്രതലത്ത് സൂക്ഷ്മാണുക്കൾ പറ്റിപ്പിടിക്കാതാക്കുക, എന്നിവയ്ക്കായി പ്രത്യേക സംവിധാനങ്ങളുണ്ട്. അതുപോലെ തുണിത്തരങ്ങളിൽ സ്ഥിര വൈദ്യുതി (static electricity) പ്രേരിപ്പിക്കപ്പെടാതിരിക്കാൻ അവയുടെ പുറത്ത് ആന്റിസ്റ്റാറ്റിക് പദാർഥങ്ങൾ പൂശുക പതിവാണ്; വസ്ത്രങ്ങളെ ജലസഹമോ (waterproof) ജലവികർഷകമോ (water repellent) ആക്കാനും അഗ്നിരോധകമാക്കനും (fire proof) സംവിധാനങ്ങളുണ്ട്.
നിറം പിടിപ്പിക്കൽ

ഫിനിഷിങിനുശേഷം വസ്ത്രങ്ങളെ കൂടുതൽ ആകർഷകമാക്കാൻ വേണ്ടി അവയെ നിറം പിടിപ്പിക്കുക പതിവാണ്. വിവിധതരം ചായങ്ങൾ രാസപ്രക്രിയകളിലൂടെ തുണിയിൽ പിടിപ്പിക്കുകയാണ് പതിവ്. തുണിത്തരത്തിന്റേയും നാരുകളുടേയും സ്വഭാവത്തിനനുസൃതമായി വ്യത്യസ്ത വർണങ്ങൾ തിരഞ്ഞെടുക്കുന്നു. അയോണിക ബലത്താലോ, ഹൈഡ്രജൻ ബോണ്ടിങ്ങിലൂടെയോ വൻ ഡെർ വാൾസ് ബലം മൂലമോ, കോവാലെന്റ് കെമിക്കൽ ലിങ്കുകളിലൂടെയോ വർണമാത്രകൾ നാരുകളിൽ പറ്റിപ്പിടിച്ചിരിക്കാവുന്നതാണ്.

വർണലായനിയെ ചൂടാക്കി അതിൽ വസ്ത്രത്തെ താഴ്ത്തിവയ്ക്കുന്നതാണ് പൊതുവേയുള്ള നിറം മുക്കൽ രീതി. ഓരോ ഇനം നൂലിനും, നാരിനും, അനുയോജ്യമായ വർണങ്ങൾ ഏതെന്ന് ആദ്യമേ തീരുമാനിച്ചുറപ്പിക്കുന്നു. പ്രകാശം, വെള്ളം എന്നിവ മൂലം വസ്ത്രത്തിൽ പൂശിയ ചായങ്ങൾ ഇളകിപ്പോകാതിരിക്കത്തക്ക വർണലേപന രീതിയാണ് ആവിഷ്ക്കരിക്കേണ്ടത്. ഇതിനുള്ള മാനദണ്ഡങ്ങൾ വിവിധ ടെക്സ്റ്റൈൽ സംഘടനകൾ നിർവചിച്ചിട്ടുണ്ട്. അമേരിക്കൻ അസോസിയേഷൻ ഒഫ് ടെക്സ്റ്റൈൽ കെമിസ്റ്റ്സ് ആൻഡ് കളറിസ്റ്റ്സ് (എ എ ടി സി സി), യൂറോപൈഷ് കോൺടിനെന്റെലെ എച്ച്ദെയിറ്റ്സ് കൊൺവേൻഷെൻ (ഇ സി ഇ) (Europaisch Continentale Echtheitsconvention) പശ്ചിമ യോക്ക്ഷെ റിലെ ബ്രാഡ്ഫോഡിലെ സൊസൈറ്റി ഒഫ് ഡ്രയേഴ്സ് ആൻഡ് കളറിസ്റ്റ്സ് (എസ് ഡി സി) മുതലായ സംഘടനകൾ നിറം മുക്കൽ മാനദണ്ഡങ്ങൾ നിർദ്ദേശിച്ചിട്ടുണ്ട്.

നിറം പിടിപ്പിച്ചും വിവിധ വർണങ്ങളിലുള്ള ആലേഖനങ്ങൾ നടത്തിയും തുണിത്തരത്തെ അലങ്കരിക്കുന്ന പ്രക്രിയയാണിത്. ബ്ളോക്ക്/റോളർ/സ്ക്രീൻ/താപ പ്രേഷണം എന്നീ നാലു തരത്തിൽ ഇവ നടപ്പാക്കാറുണ്ട്. നിറം പിടിപ്പിച്ചശേഷം താപം/നീരാവി എന്നിവ ഉപയോഗിച്ച് അതിനെ തുണിയിൽ ദൃഢമായി ഉറപ്പിക്കുന്നു. പിന്നീട് തുണികളെ കഴുകി അവശിഷ്ടവർണങ്ങളെ നീക്കം ചെയ്യുന്നു. നോ. ടെക്സ്റ്റൈൽ പ്രിന്റിങ്.
വസ്ത്രോപഭോഗം

നിത്യോപയോഗത്തിനുള്ള വസ്ത്രങ്ങൾ, കുളിമുറി, കിടപ്പുമുറി, ഭക്ഷണമുറി മുതലായവയിൽ ഉപയോഗിക്കുന്ന തുണിത്തരങ്ങൾ, കർട്ടൻ, പരവതാനി, കംബളം, അപ്ഹോൾസ്ട്രി എന്നിവ ഗൃഹാവശ്യത്തിനുള്ള വസ്ത്രങ്ങളിൽ ഉൾപ്പെടുന്നു.
വ്യാവസായിക മേഖല

വ്യാവസായികാവശ്യങ്ങൾ മൂന്ന് തരത്തിലാകാം. ഒന്ന്, സംയുക്ത പദാർഥ നിർമ്മാണത്തിനുള്ളവ. ഇതര ഉത്പന്നങ്ങൾ നിർമ്മിക്കുമ്പോൾ അവയ്ക്ക് പ്രബലമായ ഒരു അടിത്തറ എന്ന രീതിയിൽ പ്രയോജനപ്പെടുത്തുന്നവയാണിവ. പൂശൽ, ഇംപ്രഗ്നേഷൻ, ലാമിനേഷൻ, തുടങ്ങിയ വിദ്യകൾ ഇതിനായി ഉപയോഗിക്കാറുണ്ട്. ടയർ, ബെൽറ്റ്, ഹോസ്, കാറ്റ് നിറച്ചു വീർപ്പിക്കാവുന്ന പദാർഥങ്ങൾ, ടൈപ്പ്റൈറ്റർ റിബൺ മുതലായവ ഇതിനുള്ള ഉദാഹരണങ്ങളാണ്.

അരിപ്പകൾ, സ്ക്രീനുകൾ, അലക്കു വ്യവസായത്തിലുപയോഗിക്കുന്ന വലകൾ, ടെക്സ്റ്റൈൽ പ്രിന്റിങിലെ ബാക്ക്ഗ്രൌണ്ട് പ്രിന്റിങ് നടത്താനുള്ള വസ്ത്രങ്ങൾ തുടങ്ങി പ്രോസസിങ് ആവശ്യങ്ങൾക്കുള്ളവയാണ് രണ്ടാമത്തെ ഇനം.

മേൽക്കട്ടി, വിരിപ്പന്തൽ, ടാർപോളിൻ, ടെന്റ്തുണി, ലഗേജ് വസ്തുക്കൾ, പാദരക്ഷകൾ മുതലായവയിൽ നേരിട്ടുപയോഗിക്കുന്നവയാണ് മൂന്നാമത്തെ ഇനം.

ഉഷ്ണം, കഠിന ശൈത്യം തുടങ്ങിയ വ്യത്യസ്ത കാലാവസ്ഥകൾക്കനുയോജ്യമായ വസ്ത്രങ്ങൾ, അഗ്നിശമന പ്രവർത്തനങ്ങൾക്കുള്ളവ, സുഷിരിതാവസ്ഥ അധികമായുള്ള പാരഷൂട്ട് തുണി, ബഹിരാകാശ യാത്രക്കാവശ്യമായ വസ്ത്രങ്ങൾ എന്നിവ ഇവയ്ക്കുദാഹരണങ്ങളാണ്. സുഖപ്രദമായ രീതിയിൽ സംരക്ഷണം നൽകുന്ന തരത്തിലാണ് ഇവ നിർമ്മിക്കപ്പെടുന്നത്.
=കമ്പ്യൂട്ടർ 'എയ്ഡഡ് ഡിസൈൻ' പ്രയോജനപ്പെടുത്തിയുള്ള വസ്ത്രനിർമ്മാണം=

നാരിന്റെ ആകൃതി, വലിപ്പം, തുണിയിൽ അവയെ ചിട്ടപ്പെടുത്തുന്ന രീതി, മുതലായവയെ ആശ്രയിച്ച് തുണിത്തരങ്ങളുടെ സ്വഭാവത്തിന് വ്യത്യാസം വരാം. അനുയോജ്യമായ നാരുകളുടെ തിരഞ്ഞെടുപ്പ് മുതൽ അവയുടെ ക്രമീകരണം വരെ ഇന്ന് കംപ്യൂട്ടർ സാങ്കേതികവിദ്യ ഉപയോഗിച്ച് നടത്താം. ഇതിന് സഹായിക്കുന്ന ഒരു സോഫ്റ്റ് റ്വെയെർ, ഫ്രാൻഹോഫെർ ഇൻസ്റ്റിറ്റ്യൂട്ട് ഫൊർ ഇൻഡസ്ട്രിയൽ മാത്തമാറ്റിക്സ് ITWM ലെ ഫ്രെൻസ്-ജൊസെഫ് പെഫ്രെൻഡ്റ്റ് (Franz -Joseph Pfreundt) വികസിപ്പിച്ചെടുത്തിട്ടുണ്ട്. ഫോം, ഫൈബെർ എന്നീ പദാർഥങ്ങളിൽ കാണുന്ന സങ്കീർണ ജ്യാമിതികളിലൂടെ സൂക്ഷ്മ/ബാഹ്യതല പ്രവാഹ രീതികൾ എങ്ങനെ ഉണ്ടാവുന്നു എന്ന് കംപ്യൂട്ടർ ഉപയോഗിച്ച് സിമുലേറ്റ് ചെയ്ത് (ഇത്തരമൊരു സന്ദർഭം അനുകരണത്തിലൂടെ സൃഷ്ടിച്ച്) നൂതന വസ്ത്രങ്ങൾ രൂപപ്പെടുത്തുന്നു.

ആദ്യമായി, നിലവിലുള്ള പദാർഥങ്ങളുടെ കംപ്യൂട്ടർ ടൊമൊഗ്രെഫി പ്രതിബിംബം തയ്യാറാക്കുന്നു. തുടർന്ന്, അവയുടെ ജ്യാമിതീയ ഘടനകളുപയോഗിച്ച് ഏതാനും ത്രിമാന സംരചനാ മാതൃകകൾ സൃഷ്ടിക്കുന്നു. അതിനുശേഷം ദ്രവഗതിക ഗണിത പ്രക്രിയകളിലൂടെ (hydrodynamic mathematical processes) ഓരോ പദാർഥത്തിലൂടെയുള്ള പ്രവാഹ രീതികളെ വിലയിരുത്തുന്നു. ഇത്തരത്തിൽ ലഭിക്കുന്ന അറിവിനെ നേരത്തെ സൂചിപ്പിച്ച സിമുലേഷൻ സോഫ്റ്റ്വെയെറുകളുടെ ഇൻപുട്ടായി പ്രയോജനപ്പെടുത്തി പുതിയ തുണിത്തരത്തിന് രൂപം നൽകുന്നു.
മറ്റു സാങ്കേതിക വിദ്യകളുയർത്തുന്ന വെല്ലുവിളി

ആധുനിക ജീവിതത്തിലെ ഏതാണ്ട് എല്ലാ മേഖലകളിലും വസ്ത്രങ്ങൾ ഉപയോഗത്തിലുണ്ട്. പക്ഷേ, സവിശേഷ സ്വഭാവങ്ങളുള്ള പുതിയ തരം പ്ളാസ്റ്റിക്, കടലാസ് തുടങ്ങിയ പദാർഥങ്ങളുടെ ആവിർഭാവം ടെക്സ്റ്റൈൽ വ്യവസായത്തിന് ഒരു ഭീഷണിയായിത്തീർന്നിട്ടുണ്ട്. ഇവയ്ക്കു ഇന്നുള്ള പരിമിതികൾ മാറുന്നതോടെ വസ്ത്ര നിർമ്മാണത്തിന് കൂടുതൽ ഗുരുതരമായ വെല്ലുവിളികൾ നേരിടേണ്ടിവരും. 



</doc>
<doc id="200069" url="https://ml.wikipedia.org/wiki?curid=200069" title="വാസ്‌കുലാർ ഡിമെൻ‌ഷ്യ">
വാസ്‌കുലാർ ഡിമെൻ‌ഷ്യ

മസ്തിഷ്കത്തിലെ ഓർമ്മശക്തിയെ നിയന്ത്രിക്കുന്ന ഭാഗത്തേക്കുള്ള രക്തയോട്ടം നിലക്കുന്നതു വഴി ഉണ്ടാകുന്ന ഡിമെൻഷ്യയാണ് വാസ്‌കുലാർ ഡിമെൻ‌ഷ്യ. മർമപ്രധാനമായ ഭാഗത്താണു ക്ഷതം സംഭവിച്ചതെങ്കിൽ ഒറ്റ സ്ട്രോക്ക്(മസ്തിഷ്കാഘാതം) വന്നാൽ തന്നെ വാസ്‌കുലാർ ഡിമെൻഷ്യ ഉണ്ടാവാം. അതേസമയം ചെറിയ ചെറിയ നിരവധി സ്ട്രോക്കുകൾ വർഷങ്ങൾ കൊണ്ടും മറ്റ് ചിലപ്പോൾ പ്രകടമായ ഒരു സ്ട്രോക്ക് പോലും സംഭവിക്കാതെയും ഈ രോഗം ഉണ്ടാകാറുണ്ട്.

രക്തക്കുഴലിൽ (വാസ്കുലാർ) കൊഴുപ്പ് അടിഞ്ഞുകൂടി അത് അടഞ്ഞുപോകുന്നതാണ് ഈ രോഗത്തിന് അടിസ്ഥാന കാരണമെന്നതിനാലാണ് ഇതിനെ 'വാസ്കുലാർ ഡിമൻഷ്യ' എന്നു വിളിക്കുന്നത്. ഈ വിഭാഗം ഡിമെൻഷ്യയുടെ രോഗകാരണം മറ്റ് ഡിമെൻഷ്യകളിൽ നിന്നും വ്യത്യസ്തമാണ് എന്നതുപോലെ രോഗലക്ഷണങ്ങളും വ്യത്യസ്തമാണ്. ഇത്തരം രോഗികൾക്കു മറവി ഉണ്ടെങ്കിലും അത് ഒരു പ്രധാന രോഗലക്ഷണമാകാറില്ല. വ്യക്തിത്വത്തിനു വരുന്ന മാറ്റങ്ങൾ, സമൂഹത്തിലെ പെരുമാറ്റത്തിൽ വരുന്ന മാറ്റങ്ങൾ, സംസാരിക്കാനുള്ള പ്രയാസം, ആഹാരം വിഴുങ്ങാനുള്ള പ്രയാസം, നടക്കുമ്പോൾ വീഴാനുള്ള പ്രവണത തുടങ്ങിയവ എല്ലാം വാസ്‌കുലാർ ഡിമെൻ‌ഷ്യയെ അൽഷീമർ ഡിമെൻഷ്യയിൽ നിന്നു വ്യത്യസ്തമാക്കുന്നു. ഉയർന്ന രക്തസമ്മർദം, പ്രമേഹം, രക്തത്തിലെ ഉയർന്ന കൊളസ്ട്രോൾ അളവ് തുടങ്ങിയവ വാസ്‌കുലാർ ഡിമെൻ‌ഷ്യയ്ക്കു കാരണമാകാറുണ്ട്.


</doc>
<doc id="200072" url="https://ml.wikipedia.org/wiki?curid=200072" title="ആശാൻ സ്മാരകം">
ആശാൻ സ്മാരകം

മഹാകവി കുമാരനാശാന്റെ സ്മരണയ്ക്കു വേണ്ടി നിർമ്മിച്ച സ്മാരകമാണിത്. ആശാൻ താമസിച്ചിരുന്ന വീടും അതിനോടു അനുബന്ധിച്ച സ്മാരകമന്ദിരവും കേരളത്തിലെ സാംസ്കാരിക കേന്ദ്രങ്ങളിൽ അതി പ്രധാനമായ ഒന്നാണ്. 1958 ജനുവരി 26ന് അന്നത്തെ കേരള വിദ്യാഭ്യാസ മന്ത്രിയായിരുന്ന പ്രൊഫ. ജോസഫ് മുണ്ടശ്ശേരി ഗവണ്മെന്റിനു വേണ്ടി ഏറ്റുവാങ്ങി. 1966 ജൂലൈ 26ന് സ്മാരക കമ്മിറ്റി പ്രസിഡന്റായിന്ന ആർ. ശങ്കർ സ്മാരക മന്ദിരം ഉദ്ഘാടനം ചെയ്തു. കുമാരനാശാന്റെ മകൻ കെ. പ്രഭാകരനായിർന്നു ആദ്യത്തെ സെക്രട്ടറി. ഇന്നീ സ്ഥാപനം കുമാരനാശാൻ ദേശീയ സാംസ്കാരിക ഇൻസ്റ്റിറ്റ്യൂട്ട് എന്ന നിലയിൽ ഉയർന്നു കഴിഞ്ഞു. 1981 മുതൽ ആശാൻ സ്മരണിക പ്രസിദ്ധീകരിച്ചു വരുന്നു. മഹാകവിയുടെ സമ്പൂർണ്ണ കൃതികൾ പ്രസിദ്ദീകരിച്ചു. വിജയദശമി ദിവസം കുട്ടികളെ എഴുത്തിനിരുത്താറുണ്ട്. കുമാരനാശാൻ ജനിച്ച കായിക്കരയിലും ആശാന്റെ ജീവിതാന്ത്യത്തിനു സാക്ഷ്യം വഹിച്ച പല്ലനയിലും മഹാകവിക്ക് സ്മാരകങ്ങളുണ്ട്. 


</doc>
<doc id="200081" url="https://ml.wikipedia.org/wiki?curid=200081" title="എൻ.പി. ഹാഫിസ് മുഹമ്മദ്">
എൻ.പി. ഹാഫിസ് മുഹമ്മദ്

മലയാളത്തിലെ ഒരു ചെറുകഥാകൃത്തും സാമൂഹ്യശാസ്ത്രകാരനും എഴുത്തുകാരനുമാണ് എൻ.പി. ഹാഫിസ് മുഹമ്മദ്. 

1956 ൽ കോഴിക്കോട് ജനനം. നോവലിസ്റ്റ് എൻ.പി. മുഹമ്മദാണ് പിതാവ്. കേരള സർവകലാശാലയിൽ നിന്ന് സോഷ്യോളജിയിൽ രണ്ടാം റാങ്കോടെ ബിരുദാനന്തര ബിരുദവും ബാംഗ്ലൂർ സർവലാശാലയിൽ നിന്ന് എംഫിലും കരസ്ഥമാക്കി. 'മലബാറിലെ മാപ്പിള മുസ്‌ലിം മരുമക്കത്തായത്തിന്റെ സാമൂഹിക പശ്ചാത്തലം' എന്ന വിഷയത്തിൽ കോഴിക്കോട് സർവകലാശാലയിൽ നിന്ന് ഡോക്ടറേറ്റും നേടി. കോഴിക്കോട്ടെ ഫാറൂഖ് കോളേജിൽ സോഷ്യോളജി വിഭാഗത്തിൽ മുപ്പതുവർഷക്കാലം അദ്ധ്യാപകനായി പ്രവർത്തിച്ച അദ്ദേഹം 2011-ൽ വിരമിച്ചു. ഏറ്റവും മികച്ച അദ്ധ്യാപകനുള്ള എം.എം. ഗനി അവാർഡിനർഹനായി. പൂവും പുഴയും എന്ന ഗ്രന്ഥത്തിനു ഇടശ്ശേരി അവാർഡും മുഹമ്മദ് അബ്ദുറഹ്മാൻ എന്ന ഗ്രന്ഥത്തിനു കേരള ബാലസാഹിത്യ ഇൻസ്റ്റിറ്റ്യൂട്ടിന്റെ പുരസ്കാരവും നേടിയിട്ടുണ്ട്.കുട്ടിപ്പട്ടാളത്തിന്റെ കേരള പര്യടനം എന്ന കൃതി മികച്ച ബാലസാഹിത്യത്തിനുള്ള കേരള സാഹിത്യ അക്കാദമി അവാർഡിനർഹമായി.കോഴിക്കോട്ടെ പല സാമൂഹ്യ സംഘടനകളിലും ഇന്നും സജീവ സാനിദ്യമായ്‌ പ്രവർത്തിക്കുന്നു .




</doc>
<doc id="200090" url="https://ml.wikipedia.org/wiki?curid=200090" title="ഹരിണി രവി">
ഹരിണി രവി

തമിഴ് ചലച്ചിത്രപിന്നണിഗായികയും, ഡബ്ബിംഗ് ആർട്ടിസ്റ്റുമാണ് ഹരിണി രവി (ജനനം: ഡിസംബർ 20, 1994, ചെന്നൈ) . ആറു വയസുള്ളപ്പോൾ 
മുതൽ വിവിധ ഇന്ത്യൻ പ്രാദേശിക ഭാഷകളിൽ ഡബ്ബിംഗ് ചെയ്തു തുടങ്ങിയ ഹരിണി രവി പിന്നീട് ജനശ്രദ്ധയാകർഷിച്ച നിരവധി തമിഴ് സിനിമാ 
ഗാനങ്ങളാലപിച്ച്‌ കഴിവു തെളിയിച്ചു.

പ്രശസ്ത വലയിൻ കലാകാരൻ വി.വി. രവിയുടേയും, സീനിയർ ഡബ്ബിംഗ് ആർട്ടിസ്റ്റ് വിശാലം രവിയുടേയും മകളായി 1994 ഡിസംബർ 20-നു ചെന്നൈയിലാണ് ഹരിണി രവി ജനിച്ചത്. സംഗീത പാരമ്പര്യമുള്ള അച്ഛനമ്മമാർക്കു പുറമേ കർണ്ണാടക സംഗീതത്തിൽ കഴിവു തെളിയച്ച സഹോദരൻ രാഘവ കൃഷ്ണയും ഹരിണിയുടെ സംഗീത പഠനത്തിനു കരുത്തേകി.

സ്‌കൂളിൽ പഠിക്കുന്ന കാലത്തു തന്നെ സംഗീതം, സ്‌പോർട്‌സ്, ചിത്രകല, ഭഗവദ് ഗീതാ പാരായണം എന്നിങ്ങനെ വിവിധ ഇനങ്ങളിൽ സമ്മാനങ്ങൾ നേടിയിട്ടുണ്ട്.

ഇളയരാജ, ഏ.ആർ.റഹ്മാൻ, വിദ്യാസാഗർ, ഡി.ഇമാൻ, കെ. ഭാഗ്യരാജ്, ദീന, വിജയ് ആന്റണി, കവി പെരിയ തമ്പി തുടങ്ങിയ പ്രശസ്ത സംഗീതസംവിധായരുടെ

സംഗീതസംവിധാനത്തിൽ ചലച്ചിത്രഗാനങ്ങളും, കോറസുകളും ആലപിച്ചിട്ടുണ്ട്. യുവൻ ശങ്കർ രാജയുടെ സംഗീതസംവിധാനത്തിൽ "കണ്ട നാൾ മുതൽ" എന്ന ചിത്രത്തിന്റെ ടൈറ്റിൽ സോങ്ങ് ആലപിച്ചത് ഹരിണി രവിയായിരുന്നു.



</doc>
<doc id="200091" url="https://ml.wikipedia.org/wiki?curid=200091" title="ലൂബി">
ലൂബി

ലൂബി എന്ന മരത്തിലുണ്ടാകുന്ന കായയെ ലൂബിക്ക () എന്നു പറയുന്നു. (flacourtia inermis). ലൂബിക്ക, ലൂവിക്ക,ചീമനെല്ലിക്ക,ശീമനെല്ലിക്ക, വൗഷാപ്പുളി,ചുവന്ന നെല്ലിക്ക,ഓലോലിക്ക, ലൗലോലിക്ക,ലോലോലിക്ക റൂബിക്ക,ളൂബിക്ക,ഗ്ലോബക്ക,ഗ്ലൂബിക്ക, ഡബ്ലോലിക്ക,ഡബിളിക്ക,ഡ്യൂപ്ലിക്ക,റൂളി പുളിക്ക,റൂപ്ലിക്ക എന്നിങ്ങനെ ധാരാളം പേരുകളിൽ അറിയപ്പെടുന്നു. പഴവർഗ്ഗത്തിൽ ഉൾപ്പെടുന്ന ലൂബിക്ക മൂപ്പെത്തുന്നതിന് മുൻപ് പച്ച നിറവും പഴുക്കുമ്പോൾ ചുവന്ന നിറവുമാണ്. പുളി രസമാണിതിനെങ്കിലും നന്നായി പഴുത്ത ലൂബിക്കക്ക് അല്പം മധുരവും ഉണ്ടാകും. ലൂബിക്കയുടെ ഉൾഭാഗത്തായി വളരെ ചെറിയ കുരുക്കളും ഉണ്ടാകും.വിത്ത്‌ വഴിയും കമ്പ്നട്ടും പതി വെച്ചും പുതിയ തൈകൾ ഉത്പാദിപ്പിക്കുന്നു. വിത്ത്‌ വഴി നാലോ അഞ്ചോ വർഷം കഴിഞ്ഞാൽ ലൂബി കായ്ക്കുകയും നാല്പതോ അമ്പതോ വർഷം ആയുസ്സും കണ്ടുവരുന്നു. ചെറിയ മരമെന്ന ഗണത്തിൽ ഉൾപ്പെടുന്ന ലൂബി ഒരു വീട്ടുമരമായിട്ടാണ് വളർത്തുന്നത്. വാണിജ്യാടിസ്ഥാനത്തിൽ കൃഷിചെയ്യുന്നതായി കാണുന്നില്ല.

പുളിരസമുള്ളതിനാൽ ഉപ്പ് കൂട്ടി ലൂബിക്ക തിന്നാറുണ്ട്.

മൂപ്പെത്തിയ ലൂബിക്ക ഉപ്പും പച്ചമുളകും ചേർത്ത് ചതച്ച് വെളിച്ചെണ്ണ ഒഴിച്ച് ലൂബിക്ക ചമ്മന്തി ഉണ്ടാക്കാറുണ്ട്. ഉപ്പിലിട്ട ലൂബിക്കയും പച്ചമുളകും കൂട്ടിയരച്ച് ചമ്മന്തിയാക്കാനും പറ്റിയതാണ്. 

പുളിരസം കൂടുതലുള്ളതുകൊണ്ട് അച്ചാർ ഇടാനും നന്നായി പഴുത്ത പാകത്തിലുള്ളതുകൊണ്ട് ജാം ഉണ്ടാക്കാനും ഉപയോഗിക്കാം. മീൻ കറികളിൽ പുളിരസത്തിനുവേണ്ടി ലൂബിക്ക ഉപയോഗിക്കുന്നതും കാണാറുണ്ട്.


</doc>
<doc id="200095" url="https://ml.wikipedia.org/wiki?curid=200095" title="ആനയെക്കൊണ്ടുള്ള വധശിക്ഷ">
ആനയെക്കൊണ്ടുള്ള വധശിക്ഷ

ആനയെ ഉപയോഗിച്ചുള്ള വധശിക്ഷ ദക്ഷിണേഷ്യയിലും ദക്ഷിണപൂർവേഷ്യയിലും സാധാരണയായി ഉപയോഗത്തിലുണ്ടായിരുന്നു. ഇന്ത്യയിൽ ഇത് സർവസാധാരണമായിരുന്നത്രേ. ഏഷ്യൻ ആനകളെ ചതച്ചോ, വലിച്ചുകീറിയോ, പീഡിപ്പിച്ചോ പരസ്യമായി വധശിക്ഷ നടപ്പാക്കാൻ ഉപയോഗിച്ചിരുന്നു. ആനകൾ ആവശ്യമനുസരിച്ച് പ്രതികളെ ഉടനടി കൊല്ലാനോ സാവധാനം പീഠിപ്പിച്ച് കൊല്ലാനോ പരിശീലനം ലഭിച്ചവരായിരുന്നു. രാജാക്കന്മാർ അവരുടെ സമ്പൂർണാധികാരം പ്രദർശിപ്പിക്കാനായുള്ള ഒരു മാർഗ്ഗമായാണ് ആനകളുടെ ഇത്തരം ഉപയോഗത്തെ കണ്ടിരുന്നത്. 

ആനകൾ ഇത്തരത്തിൽ വധശിക്ഷ നടപ്പാക്കാനുള്ള ഉപകരണമായി ഉപയോഗിക്കപ്പെടുന്നത് യൂറോപ്യൻ സഞ്ചാരികൾക്ക് അത്യന്തം ഭീകരമായ ദൃശ്യമായാണ് അനുഭവപ്പെട്ടിരുന്നത്. ഇത് അക്കാലത്തുള്ള അനേകം ലേഘനങ്ങളിലും യാത്രാവിവരണങ്ങളിലും മറ്റും ഇതെപ്പറ്റിയുള്ള വിവരണങ്ങളുണ്ട്. ഈ ശിക്ഷാരീതി യൂറോപ്യൻ അധിനിവേശശക്തികളുടെ ഭരണകാലത്ത് പതിനെട്ടും പത്തൊൻപതും നൂറ്റാണ്ടുകളിലായി ഉപേക്ഷിക്കപ്പെട്ടു. പ്രാധമികമായി ഏഷ്യൻ ശക്തികളാണ് ഈ ശിക്ഷാരീതി ഉപയോഗിച്ചിരുന്നതെങ്കിലും പുരാതന റോം, കാർത്തേജ് എന്നിവ പോലുള്ള പാശ്ചാത്യ ശക്തികളും ഈ രീതി ഉപയോഗിച്ചിരുന്നുവത്രേ. 

സിംഹം, കരടി എന്നീ വന്യജീവികളുമായി തട്ടിച്ചുനോക്കുമ്പോൾ ആനകളുടെ അധിക ബുദ്ധിശക്തിയും, ഇണക്കവും മറ്റും ഇവയെ വധശിക്ഷയ്ക്കായി ഉപയോഗിക്കാൻ റോമാക്കാരെ പ്രേരിപ്പിച്ച ഘടകങ്ങളാണ്. കുതിരകളെ യുദ്ധത്തിൽ ശത്രുസൈന്യത്തിനു നേരേ പാഞ്ഞടുക്കാൻ പരിശീലിപ്പിക്കാമെങ്കിലും ശത്രുസൈനികരെ ബോധപൂർവം അവ ചവിട്ടുകയില്ല. മനുഷ്യർക്കു മുകളിലൂടെ ചാടിക്കടക്കുക എന്നതാണ് കുതിരകളുടെ സ്വഭാവം. ആനകളെ പക്ഷേ മനുഷ്യരെ ചവിട്ടിമെതിക്കാൻ പരീശീലിപ്പിച്ചെടുക്കാൻ സാധിക്കും. ഇതാണ് ഹാനിബാളിനെപ്പോലുള്ള സൈന്യാധിപർ ആനകളെ യുദ്ധത്തിലുപയോഗിക്കാൻ താല്പര്യം കാണിക്കാൻ കാരണം. പലരീതികളിൽ മനുഷ്യരെക്കൊല്ലാൻ ആനകളെ പരിശീലിപ്പിക്കാൻ സാധിക്കും. വളരെനേരം പീഡിപ്പിച്ചുകൊല്ലാനോ, പ്രതിയുടെ തലയിൽ ചവിട്ടി വേഗത്തിൽ കൊല്ലാനോ ആനയെ പഠിപ്പിക്കാൻ സാധിക്കുമത്രേ. 

ആനകൾ എപ്പോഴും ഒരു പാപ്പാന്റെ നിയന്ത്രണത്തിലായിരിക്കും. ഇതിനാൽ രാജാവിന് അവസാനനിമിഷം പ്രതിക്ക് ശിക്ഷയിളവുനൽകാനും അതുവഴി സ്വന്തം ദയാശീലം ജനങ്ങളുക്കു മുന്നിൽ പ്രദർശിപ്പിക്കാനും സാധിക്കും. ഇത്തരത്തിൽ പല തവണ ശിക്ഷയിളവു നൽകിയത് ഏഷ്യൻ രാജ്യങ്ങളുടെ ചരിത്രത്തിൽ രേഖപ്പെടുത്തപ്പെട്ടിട്ടുണ്ട്. സയാമിലെ രാജാക്കന്മാർ പ്രതിയെ വലിയ പരിക്കേൽക്കാത്തവിധം താഴെ ഉരുട്ടാൻ പരിശീലിപ്പിച്ചിരുന്നുവത്രേ. മുഗൾ ചക്രവർത്തിയായിരുന്ന അക്ബർ ഇത്തരത്തിൽ വിമതരെ "പാഠം പഠിപ്പിച്ചിരുന്നു"വത്രേ. കുറച്ചു സമയത്തെ പീഠനത്തിനുശേഷം പ്രതികൾക്ക് മാപ്പുനൽകുമായിരുന്നുവത്രേ. ഒരു തവണ അഞ്ചു ദിവസം ഇത്തരത്തിൽ പീഠിപ്പിച്ച ശേഷം അക്ബർ ഒരാൾക്ക് മാപ്പുനൽകിയത്രേ. ഒരു തരം അഗ്നിപരീക്ഷയ്ക്കും ആനകളെ ഉപയോഗിച്ചിരുന്നു. ആനയിൽ നിന്നു രക്ഷപെടാൻ കഴിഞ്ഞിരുന്ന പ്രതികളെ വെറുതേവിട്ടിരുന്നുവത്രേ. 

ജീവനും മരണവും ദാനം നൽകാനുള്ള രാജാവിന്റെ അധികാരത്തിനുമപ്പുറമായിരുന്നു ആനകളുടെ ഇത്തരം ഉപയോഗം. രാജകീയാധികാരത്തിന്റെ ബിംബങ്ങളായിട്ടായിരുന്നു ആനകളെ ഇത്തരത്തിൽ ഉപയോഗിച്ചിരുന്നത്. തായ്ലാന്റ് പോലെയുള്ള ഇടങ്ങളിൽ (വെളുത്ത) ആനകൾ ഇപ്പോഴും രാജകീയാധികാരത്തിന്റെ പ്രതീകങ്ങളാണ്. ജനങ്ങളെക്കൂടാതെ ജീവിവർഗ്ഗങ്ങളെയും ഭരിക്കുന്നത് താനാണെന്നുള്ള സന്ദേശമാണ് രാജാവ് ആനകളുടെ ഇത്തരത്തിലുള്ള ഉപയോഗത്തിലൂടെ ജനങ്ങൾക്ക് നൽകിയിരുന്നത്. 

പാശ്ചാത്യവും പൗരസ്ത്യവുമായ പല രാജ്യങ്ങളിലും ആനയെ വധശിക്ഷയ്ക്കായി ഉപയോഗിച്ചിരുന്നു. ക്ലാസിക്കൽ കാലഘട്ടത്തിലാണ് ഇത് ചരിത്രത്തിൽ ആദ്യമായി പ്രതിപാദിച്ചുകാണുന്നത്. എങ്കിലും അക്കാലത്തു തന്നെ ഈ ശിക്ഷാരീതി നിലവിൽ വന്ന് വളരെ നാളുകളായിരുന്നു. പത്തൊൻപതാം നൂറ്റാണ്ടുവരെ ഇത് ഉപയോഗത്തിലുണ്ടായിരുന്നു. 

ആഫ്രിക്കൻ ആനകൾ ഏഷ്യൻ ആനകളേക്കാൾ വലുതായിരുന്നുവെങ്കിലും യുദ്ധത്തിലും ചടങ്ങുകളിലും മറ്റും ആനകളെ ആഫ്രിക്കൻ ശക്തികൾ ഏഷ്യയിലെപ്പോലെ വ്യാപകമായി ഉപയോഗിച്ചിരുന്നില്ല. ആഫ്രിക്കൻ ആനകളെ മെരുക്കാനുള്ള ബുദ്ധിമുട്ടായിരുന്നു ഇതിനു കാരണം. ചില ആഫ്രിക്കൻ ശക്തികൾ പുരാതനകാലത്ത് ആനകളെ ഉപയോഗിച്ചിരുന്നുവെങ്കിലും അവ ഇപ്പോൾ വംശനാശം വന്നുപോയ "ലോക്സോഡോണ്ട (ആഫ്രിക്കാന) ഫറവോയെൻസിസ്" എന്ന ഉപസ്പീഷീസായിരുന്നു. ഏഷ്യൻ ആനകൾ നിലവിലുണ്ടായിരുന്ന രാജ്യങ്ങളിലായിരുന്നു ഇതുമൂലം ആനകളെ കൂടുതലും മെരുക്കി ഉപയോഗിച്ചിരുന്നത്. 
ബൈസന്റൈൻ സാമ്രാജ്യവും, സസ്സാനിഡ് സാമ്രാജ്യവും, സെൽജുഗ് വംശവും, തിമൂറിഡ് വംശവും പോലെ പല ശക്തികളും മദ്ധ്യകാലഘട്ടത്തിൽ പശ്ചിമേഷ്യയിൽ ആനയെ ഉപയോഗിച്ചുള്ള വധശിക്ഷ നടത്തിയിരുന്നു. സസ്സാനിഡ് രാജാവായിരുന്ന ഖുസ്രു രണ്ടാമൻ 3000 ഭാര്യമാർക്കും 12000 സ്ത്രീ അടിമകൾക്കും പുറമെ അൽ-നുമാൻ ഇൽ ഇബ്ൻ അൽ-മുന്ധീർ എന്ന അറബി ക്രിസ്ത്യാനിയുടെ മകളെ ഭാര്യയായി ആവശ്യപ്പെട്ടപ്പോൾ ഒരു സൊറാസ്ട്രീയന് തന്റെ മകളെ നൽകാനാവില്ല എന്ന കാരണം പറഞ്ഞ് അദ്ദേഹം ഇത് നിരാകരിച്ചു. ഇതുകാരണം അദ്ദേഹത്തെ ആനയെക്കൊണ്ട് ചവിട്ടിച്ച് വധിക്കുകയുണ്ടായി. 

മുസ്ലീം നിയന്ത്രണത്തിലുള്ള മദ്ധ്യപൂർവേഷ്യൻ രാജ്യങ്ങളിൽ ഈ വധശിക്ഷാരീതി നിലവിലുണ്ടായിരുന്നു. പന്ത്രണ്ടാം നൂറ്റാണ്ടിലെ ഒരു ജൂത സഞ്ചാരിയായിരുന്ന റാബി പെടാക്കിയ എന്നയാൾ മെസൊപൊട്ടേമിയയിൽ ഇത്തരം വധശിക്ഷ നടക്കുന്നതായി രേഖപ്പെടുത്തുകയുണ്ടായി: 

1681-ൽ ഇംഗ്ലീഷ് നാവികൻ റോബർട്ട് നോക്സ് ആനയെ ഉപയോഗിച്ചുള്ള ഒരു വധശിക്ഷാരീതി വിവരിച്ചിരുന്നു. ശ്രീ ലങ്കയിൽ തടവിലായിരുന്ന സമയത്തായിരുന്നുവത്രേ അദ്ദേഹം ഇത് കണ്ടത്. ആനയുടെ കൊമ്പുകളിൽ മൂന്ന് മൂർച്ചയുള്ള അരികുകളുള്ള ഇരുമ്പ് ആയുധം പിടിപ്പിച്ചിരുന്നതായി അദ്ദേഹം പറയുന്നു. കൊമ്പുകൊണ്ട് പ്രതിയെ കുത്തിക്കൊന്നശേഷം ആന ശവശരീരം വലിച്ചു കീറി കഷണങ്ങൾ ദൂരെയെറിയുമായിരുന്നത്രേ. 

19-ആം നൂറ്റാണ്ടിലെ സഞ്ചാരി ജെയിംസ് എമേഴ്സൺ ടെന്നെന്റ് പറയുന്നത് ഇപ്രകാരമാണ്: "ഇത് കണ്ടിട്ടുള്ള കാണ്ടിയിലെ ഒരു അധികാരി ആന കൊമ്പുപയോഗിച്ചല്ല വധിക്കുന്നതെന്നും, താഴെക്കിടക്കുന്നയാളെ ചവിട്ടിപ്പിടിച്ച് തുമ്പിക്കൈ കൊണ്ട് കൈകാലുകൾ വലിച്ചു കീറിയാണ് ശരീരം കഷണങ്ങളാക്കുന്നതെന്നും ഞങ്ങളെ സമാധാനിപ്പിച്ചു". മേൽപ്പറഞ്ഞ രീതി ചിത്രീകരിക്കുന്ന ഒരു താൾ നോക്സിന്റെ പുസ്തകത്തിലുണ്ട്. 

1850-ൽ ബ്രിട്ടീഷ് നയതന്ത്രജ്ഞൻ സർ ഹെൻട്രി ചാൾസ് സിർ എന്നയാൾ കാണ്ടിയിലെ അവസാന രാജാവ് വിക്രമ രാജസിംഹ വധശിക്ഷ നടത്താനുപയോഗിക്കുന്ന ആനകളിലൊന്നിനെ സന്ദർശിച്ച കാര്യം വിശദീകരിക്കുന്നുണ്ട്. 1815-ൽ കാണ്ടി കീഴടക്കിയ ശേഷം ആനയെ ഉപയോഗിച്ചുള്ള വധശിക്ഷ ബ്രിട്ടൻ നിർത്തലാക്കിയിരുന്നു. പക്ഷേ രാജാവിന്റെ "ആരാച്ചാർ" ആന അപ്പോഴും ജീവനോടെയുണ്ടായിരുന്നു. പഴയ ജോലി ആനയ്ക്ക് അപ്പോഴും ഓർമയുണ്ടായിരുന്നുവത്രേ. സിർ ഇപ്രകാരം പറയുന്നു:

നൂറ്റാണ്ടുകളായി ആനയെ ഉപയോഗിച്ചുള്ള വധശിക്ഷ ഇന്ത്യയിൽ നിലവിലുണ്ട്. ഹിന്ദു രാജാക്കന്മാരും മുസ്ലീം ഭരണാധികാരികളും നികുതി വെട്ടിക്കുന്നവരെയും, വിമതരെയും, ശത്രു സൈനികരെയും വധിക്കാൻ ഈ മാർഗ്ഗം ഉപയോഗിക്കാറുണ്ടായിരുന്നു. മനുസ്മൃതി ധാരാളം കുറ്റങ്ങൾക്ക് ആനയെക്കൊണ്ടുള്ള വധശിക്ഷ വിധിച്ചിരുന്നു. മോഷ്ടാക്കളെ ആനയെക്കൊണ്ട് വധിക്കാൻ മനുസ്മൃതി വിധിക്കുന്നുണ്ട്. 1305-ൽ പിടിയിലായ മംഗോൾ സൈനികരെ പരസ്യമായി ആനയെക്കൊണ്ട് ചവിട്ടിച്ചാണ് ദില്ലി സുൽത്താന്മാർ വധിച്ചത്.
മുഗൾ കാലഘട്ടത്തിൽ കുറ്റവാളികളെ ആനയെക്കൊണ്ട് ചവിട്ടിച്ച് വധിക്കുന്നത് പതിവായിരുന്നത്രേ. 1727-ൽ മുഗൾ ചക്രവർത്തി ഷാജഹാൻ അപ്രീതിക്കിരയായ ഒരു സൈനികമേധാവിയെ "ആനകളുടെ ഉദ്യാനത്തിൽ കൊണ്ടുപോയി ആനയെക്കൊണ്ട് വധിക്കുവാൻ വിധിച്ചു" എന്ന് ക്യാപ്റ്റൻ അലക്സാണ്ടർ ഹാമിൽട്ടൺ വിവരിക്കുന്നുണ്ട്. ഇത് ലജ്ജാകരവും ഭയാനകവുമായ മരണമായാണ് കണക്കാക്കപ്പെട്ടിരുന്നതത്രേ. തന്റെ ഭരണത്തിനെ വിമർശിച്ചു എന്ന തെറ്റിദ്ധാരണ കാരണം ഒരു ഇമാമിനെ ആനയെക്കൊണ്ട് ചതച്ചു കൊല്ലുവാൻ ഹുമയൂൺ ചക്രവർത്തി ഉത്തരവിട്ടുവത്രേ. ചില ചക്രവർത്തിമാർ സ്വന്തം നേരമ്പോക്കിനും ഈ ശിക്ഷാ രീതി ഉപയോഗിച്ചിരുന്നുവത്രേ. ജഹാംഗീർ ചക്രവർത്തി തന്റെ രസത്തിനായി ധാരാളം കുറ്റവാളികളെ ഇത്തരത്തിൽ കൊല്ലാൻ വിധിച്ചിരുന്നുവത്രേ. ഫ്രഞ്ച് സഞ്ചാരി ഫ്രാങ്കോയിസ് ബെർണിയർ ഈ ശിക്ഷയിൽ നിന്ന് ചക്രവർത്തിക്ക് ലഭിച്ചിരുന്ന ആനന്ദത്തെക്കുറിച്ച് തനിക്കു തോന്നിയ അമ്പരപ്പ് രേഖപ്പെടുത്തിയിട്ടുണ്ട്. ആനകളെ ഉപയോഗിച്ചുള്ള വധശിക്ഷ ചതച്ചുകൊല്ലൽ മാത്രമായിരുന്നില്ല. ദില്ലി സുൽത്താനേറ്റിലെ ആനകളെ കൊമ്പിലുറപ്പിച്ച വാളുകൾ ഉപയോഗിച്ച് പ്രതികളെ അറുത്തുകൊല്ലാൻ പരിശീലിപ്പിച്ചിരുന്നുവത്രേ. 

മറാത്താ ഛത്രപതിയായിരുന്ന സാംബാജി പല ഗൂഢാലോചനക്കാർക്കും ഈ ശിക്ഷ വിധിച്ചിരുന്നുവത്രേ. അനാജി ദത്തോ എന്ന ഉദ്യോഗസ്ഥനെയും പതിനേഴാം നൂറ്റാണ്ടിന്റെ അവസാന സമയത്ത് ഇപ്രകാരം വധിച്ചിരുന്നു. സൈനികച്ചട്ടങ്ങൾ ലംഘിക്കുന്നവർക്ക് മറാത്താ നേതാവായിരുന്ന സാന്താജി ഈ ശിക്ഷ വിധിച്ചിരുന്നു. അക്കാലത്ത് ജീവിച്ചിരുന്ന ചരിത്രകാരനായിരുന്ന ഖാഫി ഘാൻ "ചെറുകുറ്റങ്ങൾക്കും സാന്താജി ആൾക്കാരെ ആനയുടെ കാൽക്കീഴിലേയ്ക്ക് തള്ളുമായിരുന്നു"വെന്ന് രേഖപ്പെടുത്തിയിട്ടുണ്ട്. 

പത്തൊമ്പതാം നൂറ്റാണ്ടിന്റെ ആദ്യകാലത്ത് ഗോവയിലെ രാജാവ് "ചില ആനകളെ കുറ്റവാളികളെ വധിക്കാനായി വളർത്തിയിരുന്നതായി" റോബർട്ട് കെർ രേഖപ്പെടുത്തിയിട്ടുണ്ട്. "ഇവയെ വധശിക്ഷ നടപ്പാക്കാനായി കൊണ്ടുവരുമ്പോൾ വേഗത്തിൽ കൊല്ലാനാണ് പാപ്പാൻ തീരുമാനിക്കുന്നതെങ്കിൽ ആന ഉടനടി പ്രതിയെ കാൽക്കീഴിൽ ചതയ്ക്കുമായിരുന്നുവെന്നും; പീഡിപ്പിച്ച് കൊല്ലാനാണ് തീരുമാനമെങ്കിൽ ബ്രേക്കിംഗ് വീൽ പോലെ സാവധാനത്തിലായിരിക്കും മരണം" എന്നും അദ്ദേഹം പറയുന്നു. " പ്രകൃതിശാസ്ത്രജ്ഞനായിരുന്ന "ജോർജസ്-ലോയിസ് ലെക്ലർക്, കോംറ്റെ ഡെ ബുഫ്ഫോണിന്റെ" അഭിപ്രായത്തിൽ ഈ വ്യത്യസ്ത സ്വഭാവം ആനകൾക്കും മനുഷ്യരെപ്പോലെ ചിന്തിക്കാൻ സാധിക്കുമെന്നും അവ വെറും ചോദനകൾക്ക് അനുസൃതമായല്ല പ്രവർത്തിക്കുന്നതെന്നുമുള്ള വസ്തുതയുടെ തെളിവാണ്. 

ഇത്തരം ശിക്ഷകൾ ജനങ്ങൾക്കൊരു താക്കീതായി പരസ്യമായാണ് നടത്തിയിരുന്നത്. ഇതിനുപയോഗിച്ചിരുന്ന മിക്ക ആനകളും 9 ടണ്ണിൽ കൂടുതൽ ഭാരമുള്ള വലിപ്പം കൂടിയ ഇനമായിരുന്നുവത്രേ. വധശിക്ഷകൾ ഉദ്ദേശം പോലെ തന്നെ ഭീകരമായിരുന്നു. വധശിക്ഷ നടപ്പാക്കുന്ന ആന തന്നെ പരസ്യമായി പീഡനവും നടത്തുമായിരുന്നു. ബറോഡയിൽ 1814-ൽ നടന്ന ഇത്തരമൊരു പീഡനം"ദി പേഴ്സി അനക്ഡോട്ട്സ്" എന്ന പുസ്തകത്തിൽ വിവരിച്ചിട്ടുണ്ട്:

ആനകളെ വധശിക്ഷയ്ക്കായി ഉപയോഗിക്കുന്ന രീതി പത്തൊൻപതാം നൂറ്റാണ്ടിലും നടപ്പിലുണ്ടായിരുന്നു. 1868-ൽ ഇന്ത്യയുടെ മദ്ധ്യഭാഗത്തേയ്ക്കുള്ള ഒരു യാത്രയിൽ ആനയെക്കൊണ്ട് ഒരു പ്രതിയെ വധിക്കുന്നതിനെപ്പറ്റി ലൂയി റൗസ്സെലെറ്റ് വിവരിക്കുന്നുണ്ട്. വധശിക്ഷയുടെ രേഖാചിത്രത്തിൽ ബലം പ്രയോഗിച്ച് പ്രതിയുടെ ശിരസ്സ് ഒരു പീഠത്തിൽ വച്ച ശേഷം ആനയെക്കൊണ്ട് ശിരസ്സ് ചതച്ച് കൊല്ലുന്നതായാണ് കാണുന്നത്. ഈ ചിത്രം മരം കൊണ്ടുള്ള ഒരു അച്ചിലേയ്ക്ക് പകർത്തിയ ശേഷം "ലെ ടൂർ ഡ്യൂ മോണ്ടെ" എന്ന ഫ്രഞ്ച് യാത്രാ സഹായിയിലും "ഹാർപ്പേഴ്സ് വീക്ക്ലി" പോലുള്ള വാരികകളിലും പ്രസിദ്ധീകരിച്ചിരുന്നു. 

ബ്രിട്ടീഷ് സാമ്രാജ്യത്തിന്റെ ശക്തി വർദ്ധിക്കുന്നതോടെ ആനയെ ഉപയോഗിച്ചുള്ള വധശിക്ഷ കുറഞ്ഞുവരുകയും ക്രമേണ ഇല്ലാതാവുകയും ചെയ്തു. എലനോർ മാഡോക്ക് 1914-ൽ കാശ്മീരിനെപ്പറ്റി ഇപ്രകാരം എഴുതിയിരുന്നു. "യൂറോപ്യന്മാരുടെ വരവിനു ശേഷം പഴയ നാട്ടുനടപ്പുകൾ ഇല്ലാതായിക്കൊണ്ടിരിക്കുകയാണ് - ഇതിലൊന്ന് പ്രത്യേക പരിശീലനം ലഭിച്ച ആനയെക്കൊണ്ട് കുറ്റവാളികളെ കൊല്ലുന്ന ഏർപ്പാടാണ്. ഈ ആന പരമ്പരാഗതമായി 'ഗംഗാ റാവു' എന്നാണത്രേ അറിയപ്പെട്ടിരുന്നത്". 

ബർമയിലും മലേഷ്യയിലും ചരിത്രത്തിന്റെ തുടക്കം മുതൽ തന്നെ ആനയെ ഉപയോഗിച്ച് വധശിക്ഷ നടപ്പാക്കുന്നുണ്ടായിരുന്നു. ചമ്പ രാജ്യത്തിലും ഇത് നിലവിലുണ്ടായിരുന്നു. സയാമിൽ ആനകളെ (ചതച്ചുള്ള) വധശിക്ഷയ്ക്കു മുന്നേ പ്രതികളെ ആകാശത്തേയ്ക്കെറിയാൻ പരിശീലിപ്പിച്ചിരുന്നു. ദക്ഷിണ വിയറ്റ്നാമിലെ കൊച്ചിൻചൈന എന്ന രാജ്യത്തിൽ ആനയെ ഉപയോഗിച്ചുള്ള വധശിക്ഷ നിലവിലുണ്ടായിരുന്നതായി ജോൺ ക്രോഫുർഡ് (1821-ൽ ഇദ്ദേഹം ഇവിടുത്തെ ബ്രിട്ടീഷ് പ്രതിനിധിയായിരുന്നു) വിവരിക്കുന്നുണ്ട്. "കുറ്റവാളിയെ ഒരു തൂണിൽ ബന്ധിച്ച ശേഷം രാജാവിന്റെ പ്രിയപ്പെട്ട ആന അയാൾക്കുനേരേ പാഞ്ഞടുത്ത് ചതച്ച് കൊല്ലുകയാണ് ചെയ്യുക" എന്ന് അദ്ദേഹം രേഖപ്പെടുത്തിയിട്ടുണ്ട്. 

റോമാക്കാരും കാർത്തേജുകാരും മാസിഡോണിയൻ ഗ്രീക്കുകാരും ആനയെ യുദ്ധത്തിനായും വധശിക്ഷയ്ക്കായും ഉപയോഗിച്ചിരുന്നു. ഹാനിബാൾ ഇത്തരത്തിൽ ആനയെ ഉപയോഗിച്ചതാണ് ഏറ്റവും ശ്രദ്ധേയം. സൈന്യത്തിൽ നിന്ന് ഒളിച്ചോടുന്നവരെയും, യുദ്ധത്തടവുകാരെയും, യുദ്ധക്കുറ്റവാളികളെയും ഇത്തരത്തിൽ വധിച്ചിരുന്നതായി പുരാതന ചരിത്രകാരന്മാർ രേഖപ്പെടുത്തിയിട്ടുണ്ട്. അലക്സാണ്ടർ മരിച്ച ശേഷം മാസിഡോണിന്റെ ഭരണാധികാരിയായ പെർഡിക്കാസ് 323 ബി.സി. യിൽ മാലേഗെറിന്റെ കൂട്ടാളികളായ കലാപകാരികളെ ബാബിലോണിൽ വച്ച് ആനകൾക്ക് എറിഞ്ഞുകൊടുത്ത് വധിച്ചിരുന്നു. റോമൻ എഴുത്തുകാരനായിരുന്ന ക്വിന്റാസ് കർട്ടിയസ് റൂഫസ് ഈ സംഭവത്തെപ്പറ്റി "ഹിസ്റ്റോറിയേ അലക്സാണ്ട്രി മാഗ്നി" എന്ന പുസ്തകത്തിൽ വിവരിക്കുന്നുണ്ട്: "കലാപകാരികൾ തളർന്നുപോയിരുന്നെന്നും അവർ തന്റെ ദയയിലായിരുന്നെന്നും പെർഡിക്കാസ് കണ്ടു. സൈന്യത്തിന്റെ മുഖ്യഭാഗത്തുനിന്ന് ഉദ്ദേശം 300 ആൾക്കാരെ അദ്ദേഹം മാറ്റി നിർത്തി. ഇവർ അലക്സാണ്ടറുടെ മരണശേഷം നടന്ന യോഗത്തിൽ നിന്ന് ഇറങ്ങിപ്പോയതുമുതൽ മലേഗേറിനെ പിന്തുണച്ചവരായിരുന്നു. മുഴുവൻ സൈന്യത്തെ സാക്ഷി നിർത്തി ഇവരെ ആനകൾക്ക് എറിഞ്ഞുകൊടുത്തു. എല്ലാവരെയും ആനകൾ ചവിട്ടിക്കൊന്നു...".

മാസിഡോണിലെ പേർസിയസ് രാജാവിനെ തോൽപ്പിച്ച ശേഷം 167 ബി.സി.യിൽ ജനറൽ ലൂസിയസ് ഏമിലിയസ് പൗലുസ് മാസിഡോണിക്കസ് ഒളിച്ചോടിയ പട്ടാളക്കാരെ ആനയുടെ കാൽക്കീഴിൽ ചതച്ച കാര്യം റോമൻ എഴുത്തുകാരനായ വലേറിയസ് മാക്സിമസ് വിവരിക്കുന്നുണ്ട്.

സാധാരണക്കാരെ കൊല്ലാൻ ആനകളെ ഉപയോഗിക്കുന്നതിന്റെ തെളിവുകൾ വിരളമാണ്. ജോസഫസ് എന്ന എഴുത്തുകാരനും 3 മക്കാബീസ് എന്ന പഴയനിയമത്തിലെ പുസ്തകവും ഐജിപ്തിലെ ജൂതന്മാരെപ്പറ്റി അത്തരമൊരു സംഭവം വിവരിക്കുന്നുണ്ട്. ഇത് യധാർത്ഥത്തിൽ നടന്നതാവണമെന്നില്ല. ടോളമി IV ഫിലോപേറ്റർ (ഭരണം 221–204 ബി.സി.) ഡയോനൈസസിന്റെ പ്രതീകമുപയോഗിച്ച് ജൂതന്മാരെ തന്റെ വരുതിയിൽ നിർത്താൻ ശ്രമിച്ചു. ഭൂരിപക്ഷം ജൂതന്മാരും ഇതിനെ എതിർത്തു. അപ്പോൾ രാജാവ് അവരെ ഒരുമിച്ചു കൂട്ടി ആനയുടെ കാൽക്കീഴിൽ ചതയ്ക്കാൻ ആജ്ഞാപിച്ചു എന്നാണ് കഥ. ഈ കൂട്ടക്കൊല മാലാഖമാരുടെ ഇടപെടലിനെത്തുടർന്ന് മാറ്റിവയ്ക്കുകയും ടോളമി ജൂതപ്രജകളോട് ഇതിനെത്തുടർന്ന് അയഞ്ഞ നിലപാടെടുക്കുകയുമുണ്ടായത്രേ. 

നിലവിൽ ഒരു രാജ്യവും ആനയെ വധശിക്ഷയ്ക്കായി ഉപയോഗിക്കുന്നില്ല. ആന കാരണമുള്ള അപകടമരണങ്ങൾ പതിവായുണ്ടാകാറുണ്ട്. പ്രധാനമായും മൂന്നു തരങ്ങളായി ഇവയെ തരം തിരിക്കാം:



</doc>
<doc id="200099" url="https://ml.wikipedia.org/wiki?curid=200099" title="വെങ്കിട്ടരാജ പുണിഞ്ചിത്തായ">
വെങ്കിട്ടരാജ പുണിഞ്ചിത്തായ

തുളുഭാഷാ പണ്ഡിതനും ഗവേഷകനുമായിരുന്നു ഡോ. വെങ്കിട്ടരാജ പുണിഞ്ചിത്തായ (14 ജൂലൈ 2012). തുളു ലിപിയെപ്പറ്റി പുറംലോകം അറിഞ്ഞത് ഇദ്ദേഹത്തിന്റെ ഗവേഷണഫലമായിട്ടാണ്.
മുള്ളേരിയ ബെള്ളൂർ ഐത്തടുക്കയിൽ ദാമോദര പുണിഞ്ചിത്തായയുടെയും സരസ്വതി അമ്മയുടെയും മകനായി ജനിച്ചു. തുളു ഭാഷയ്ക്ക് ലിപി ഉണ്ടാക്കിയതും ഇദ്ദേഹമായിരുന്നു. പിതാവിൽ നിന്നാണ് തുളു ഭാഷയെ കുറിച്ചുള്ള പല അറിവുകളും ലഭിച്ചത്. നിരവധി കൃതികൾ ഇദ്ദേഹം കന്നഡയിലേക്ക് മൊഴിമാറ്റം നടത്തിയിട്ടുണ്ട്. തുളു അക്കാദമിയുടെ ആദ്യത്തെ പ്രസിഡന്റായിരുന്നു. ശ്രീഭാഗവതം, തുളു ഭാഗവതം, തുളു ദേവീ മാഹാത്മ്യം, കാവേരി തുടങ്ങി തുളുഭാഷയിൽ രചിക്കപ്പെട്ട അപൂർവ താളിയോല ഗ്രന്ഥങ്ങൾ പുണിഞ്ചിത്തായ കണ്ടെടുത്ത് പുസ്തക രൂപത്തിൽ പ്രസിദ്ധീകരിച്ചു. മധൂരുകാരനായ വിഷ്ണുതുംഗയെഴുതിയ ഭാഗവതം, ഉഡുപ്പിക്കാരനായ അരണാബ്ജിയുടെ തുളു മഹാഭാരതം എന്നിവ അദ്ദേഹം താളിയോലയിൽനിന്നും കന്നടയിലേക്ക് മൊഴിമാറ്റം നടത്തിയിരുന്നു. എഴുത്തുകാരൻ ആരെന്നറിയാത്ത കാവേരിയും, ദേവിമാഹാത്മ്യവും കന്നടയിലാക്കിയത് വെങ്കിട്ടരാജയാണ്. കർണ്ണപർവ്വവും കന്നടയിലേക്ക് പരിഭാഷപ്പെടുത്തിയിരുന്നു.കന്നടയിലും തുളുവിലുമായി ഇരുപത് പുസ്തകങ്ങൾ രചിച്ചിട്ടുണ്ട്. ദേശീയ അധ്യാപക അവാർഡ്‌ ജേതാവ് കൂടിയായ ഇദ്ദേഹം എടനീർ സ്വാമിജീസ് ഹൈസ്‌കൂളിലെ സംസ്‌കൃതം അധ്യാപകനായിരുന്നു. നാടക നടൻ, പ്രസംഗകൻ, സാംസ്‌കാരിക പ്രവർത്തകൻ എന്നിങ്ങനെ എല്ലാ രംഗത്തും തിളങ്ങി.
32 തുളു ഗവേഷണ കൃതികളും രചിച്ചിട്ടുണ്ട്. തുളുഭാഗവതൊ, കാവേരി മഹാത്മെ, ദേവി മഹാത്മെ, മഹാഭാരത തുടങ്ങിയ പുരാണ തുളുകൃതികൾ കന്നഡ ഭാഷയിലേക്ക് തർജമ ചെയ്തു. കർണപർവ യക്ഷഗാനം തുളുഭാഷയിൽനിന്നും കന്നഡിലേക്ക് മൊഴിമാറ്റം നടത്തി. വൈക്കം മുഹമ്മദ് ബഷീറിന്റെ ന്റുപ്പുപ്പാക്ക് ഒരാനയുണ്ടാർന്നു നോവലും എം ടി വാസുദേവൻ നായരുടെ ഒരു നോവലും കന്നഡ ഭാഷയിലേക്ക് തർജിമ ചെയ്തിട്ടുണ്ട്. 

ആന്ധ്ര ദ്രവീഡിയൻ സർവ്വകലാശാല 2008 ൽ മികച്ച ഗവേഷകനുള്ള അവാർഡ് നൽകി ആദരിച്ചിട്ടുണ്ട്. 1991 ൽ ദേശീയ അധ്യാപക അവാർഡിനും അദ്ദേഹം അർഹനായിട്ടുണ്ട്. കർണ്ണാടക തുളു സാഹിത്യ അക്കാദമി അംഗം, തുളു നിഘണ്ടു എഡിറ്റോറിയൽ ബോർഡംഗം, മഞ്ചേശ്വരം ഗോവിന്ദപൈ മെമ്മോറിയൽ കമ്മിറ്റിയംഗം എന്നീ ദേശീയ തല കമ്മിറ്റികളിൽ പ്രവർത്തിച്ചിട്ടുണ്ട്. കേരള ആർക്കിംഗ്‌സ് വകുപ്പ് അംഗം, കേരള കന്നഡ പാഠപുസ്തക കമ്മിറ്റിയംഗം, കാസർകോട് ചരിത്രവിഭാഗം അധ്യക്ഷൻ, എന്നീ സ്ഥാനങ്ങളും വഹിച്ച അദ്ദേഹം കാസർകോട് ജില്ലയിലെ മഞ്ചേശ്വരത്ത് തുടങ്ങിയ കേരള തുളു അക്കാദമിയുടെ പ്രഥമ ചെയർമാൻ സ്ഥാനവും അലങ്കരിച്ചിട്ടുണ്ട്.



</doc>
<doc id="200111" url="https://ml.wikipedia.org/wiki?curid=200111" title="ടെഗൂസിഗാൽപ">
ടെഗൂസിഗാൽപ

മധ്യ അമേരിക്കൻ റിപ്പബ്ളിക്കായ ഹോൺഡുറാസിന്റെ തലസ്ഥാനവും ഏറ്റവും വലിയ നഗരവുമാണ് ടെഗൂസിഗാൽപ. സെൻട്രൽ ഡിസ്ട്രിക്ടിൽപ്പെട്ട ഈ നഗരം ചോലുതേക നദിക്കരയിൽ സ്ഥിതിചെയ്യുന്നു. മൂന്നു വശങ്ങളും മലനിരകളാൽ ചുറ്റപ്പെട്ട ഒരു അന്തർ പർവത തടത്തിൽ (Inter mountain basin) ഏകദേശം 975 മീ. ഉയരത്തിലാണ് ടെഗൂസിഗാൽപയുടെ സ്ഥാനം. ജനസംഖ്യ: 775300 (1994)

ഹോൺഡുറാസിലെ പ്രധാന വാണിജ്യകേന്ദ്രമാണ് ടെഗൂസിഗാൽപ. തുണിത്തരങ്ങൾ, പഞ്ചസാര, പുകയിലയുത്പ്പന്നങ്ങൾ, കെട്ടിട നിർമ്മാണ സാമഗ്രികൾ, സംസ്കരിച്ച ഭക്ഷണ സാധനങ്ങൾ, പാനീയങ്ങൾ, സോപ്പ് എന്നിവ ഇവിടത്തെ മുഖ്യ വ്യാവസായികോത്പ്പന്നങ്ങളിൽപ്പെടുന്നു.

ടെഗൂസിഗാൽപയെയും കോമായാഗീല (Comayaguela) നഗരത്തെയും ചോലുതേക നദിയാണ് വേർതിരിക്കുന്നത്. രണ്ടു നഗരങ്ങൾക്കും പ്രത്യേകം മുനിസിപ്പൽ കൌൺസിലുകൾ ഉണ്ടെങ്കിലും ഇവ രണ്ടും ഭരണാവശ്യത്തിലേക്കായി ഏകീകരിച്ച് 'സെൻട്രൽ ഡിസ്ട്രിക്ട് ' എന്ന ഒറ്റ പ്രദേശമായി കണക്കാക്കപ്പെടുന്നു.

ഡിസംബർ മുതൽ മേയ് വരെയുള്ള കാലയളവിൽ ഇവിടെ വരണ്ട കാലാവസ്ഥയനുഭവപ്പെടുന്നു. ഇക്കാലത്ത് താപനില 10°- 32° സെന്റീഗ്രേഡ് വരെ ആകാറുണ്ട്. എന്നാൽ മഴക്കാലത്ത് മിതോഷ്ണ മേഖലാ കാലാവസ്ഥയാണുള്ളത്.

1847-ൽ സ്ഥാപിതമായ ദേശീയ സ്വയംഭരണ സർവകലാശാല, കാർഷിക-സംഗീത കോളജുകൾ, ഹോൺഡുറാസ് അക്കാദമി, നാഷണൽ ലൈബ്രറി ആന്റ് ആർക്കൈവ്സ് എന്നിവ ടെഗൂസിഗാൽപയിലാണ്. പ്രകൃതി ചരിത്ര-പുരാതനാവശിഷ്ട-പ്രദർശന വസ്തുക്കൾ ഉൾക്കൊള്ളുന്ന ദേശീയ മ്യൂസിയം, കത്തീഡ്രൽ (18-ാം ശ.) പ്രസിഡന്റിന്റെ കൊട്ടാരം, ആധുനിക ദേശീയ അസംബ്ളി മന്ദിരം മുതലായവ ഇവിടത്തെ പ്രധാന ആകർഷണങ്ങളിൽപ്പെടുന്നു.

1578-ൽ സ്പെയിൻകാരാണ് നഗരം സ്ഥാപിച്ചത്. പിന്നീട് നഗരം ചെറിയ തോതിൽ ആധുനികവത്ക്കരിക്കപ്പെട്ടുവെങ്കിലും ഇന്നും പുരാതന നഗരം ഏറെ മാറ്റങ്ങളൊന്നുംകൂടാതെ നിലനിൽക്കുന്നു. ഈ പ്രദേശത്തും ഇതിനുചുറ്റിലുമായി വികസിച്ച സ്വർണ-വെള്ളി ഖനന വ്യവസായങ്ങൾ ഒരു വാണിജ്യകേന്ദ്രമെന്ന നിലയിലേക്കു ടെഗൂസിഗാൽപയെ വളർത്തിയിട്ടുണ്ട്. 1880-ൽ ടെഗൂസിഗാൽപ സ്ഥിരം തലസ്ഥാനമായി. 1930 കളുടെ അവസാനത്തിൽ ഈ നഗരം കോമായാഗീല പട്ടണവുമായി ലയിക്കപ്പെട്ടു.

ലോകത്തിലെ റെയിൽപ്പാതകളില്ലാത്ത വിരളമായ തലസ്ഥാനങ്ങളിലൊന്നാണ് ടെഗൂസിഗാൽപ. എന്നാൽ ഇവിടത്തെ വ്യോമ-റോഡു ഗതാഗത മാർഗങ്ങൾ താരതമ്യേന മെച്ചപ്പെട്ടവയാണ്. നഗരത്തിൽനിന്നും 6 കി.മീ. ദൂരെ മാറിയാണ് ടോൺകോൻടിൻ (Toncontin) അന്താരാഷ്ട്ര വിമാനത്താവളത്തിന്റെ സ്ഥാനം. ഹോൺഡുറാസിലുള്ള സ്റ്റോക്ക് എക്സ്ചേഞ്ചുകളിലൊന്ന് ടെഗൂസിഗാൽപയിൽ സ്ഥിതിചെയ്യുന്നു. 



</doc>
<doc id="200113" url="https://ml.wikipedia.org/wiki?curid=200113" title="ടെട്രാബ്രാങ്കിയേറ്റ">
ടെട്രാബ്രാങ്കിയേറ്റ

അകശേരുകി ഫൈലമായ മൊളസ്ക്കയിലെ സെഫാലോപോഡ (Cephalopoda) വർഗത്തിന്റെ ഒരു ഉപവർഗം. ഈ ഉപവർഗത്തിൽ നോട്ടിലോയ്ഡിയ, അമണോയ്ഡിയ എന്നീ രണ്ടു ഗോത്രങ്ങളുണ്ട്. ആദ്യം നിലവിലിരുന്ന പദ്ധതിയനുസരിച്ചുള്ള വർഗീകരണമാണിത്. ഇപ്പോഴും പൂർണമായിട്ടില്ലാത്ത ഇവയുടെ വർഗീകരണപദ്ധതിയനുസരിച്ച് ചില വ്യതിയാനങ്ങളും കണ്ടുവരുന്നുണ്ട്. പില്ക്കാലത്ത് അംഗീകരിക്കപ്പെട്ട വർഗീകരണ പദ്ധതി പ്രകാരം ടെട്രാബ്രാങ്കിയ നോട്ടിലോയ്ഡിയ ഉപവർഗമായും അറിയപ്പെടുന്നുണ്ട്.
ഈ ഉപവർഗത്തിൽ നോട്ടിലസ് (Nautilus) എന്ന ഒരു ജീനസ് മാത്രമേ ഇന്ന് കാണപ്പെടുന്നുള്ളു. പാലിയോസോയിക്-മീസോസോയിക് കല്പങ്ങളിൽ ഈ ഉപവർഗത്തിലെ നിരവധി ജീനസ്സുകൾ ജീവിച്ചിരുന്നതായി കരുതപ്പെടുന്നു. ഇന്ന് ജീവിച്ചിരിക്കുന്ന നോട്ടിലസ് ജീനസിലെ അംഗങ്ങൾ തികച്ചും കടൽ ജീവികളാണ്. ഇവ ഇന്ത്യാസമുദ്രത്തിന്റെയും ദക്ഷിണ പസിഫിക് സമുദ്രത്തിന്റെയും തീരങ്ങളിലും പവിഴപ്പുറ്റുനിരകളിലും വസിക്കുന്നു. മറ്റു മൊളസ്കുകളിൽ നിന്നും വ്യത്യസ്തമായ ശരീരഘടനയാണ് ഇവയ്ക്കുള്ളത്. നിരവധി അറകളുള്ളതും, സർപിളാകൃതിയിൽ ചുരുണ്ടതുമായ ഒരു പുറംതോടിനുള്ളിലായാണ് ഇവയുടെ ശരീരം കാണപ്പെടുന്നത്. പുറംതോടിന്റെ ചുരുളുകൾ എല്ലാംതന്നെ ഒരേ തലത്തിൽ സ്ഥിതിചെയ്യുന്നു. ഏറ്റവും വലിയ ബാഹ്യഅറയാണ് ശരീരത്തെ ഉൾക്കൊള്ളുന്നത്. ഈ അറയിലേക്ക് ശരീരത്തെ പിൻവലിക്കാനും ഇവയ്ക്കു സാധിക്കും. ദ്വാരങ്ങളുള്ള നിരവധി ഭിത്തികൾ പുറംതോടിന്റെ ഉൾ അറയെ വിഭജിച്ചിരിക്കുന്നു. അറയ്ക്കുള്ളിൽ വായു ഉള്ളതിനാൽ പുറംതോടിന് വെള്ളത്തിൽ പൊങ്ങിക്കിടക്കാനും ജീവിക്ക് അനായാസം നീന്തിനടക്കാനും സാധിക്കുന്നു.

കണ്ണുകളും ഗ്രാഹികളും വഹിക്കുന്ന ഒരു ശീർഷവും സഞ്ചിപോലുള്ള ഉടലും (സ്തംഭം) ഇവയ്ക്കുണ്ട്. ശീർഷത്തിന്റെ അഗ്രഭാഗത്താണ് വായ് സ്ഥിതിചെയ്യുന്നത്. വായയ്ക്കു ചുറ്റുമായി നിരവധി ശീർഷപാളികളുണ്ട്. ആകുംചന-ആസംജക (retractile and adhesive) ശീലമുള്ള ഗ്രാഹികൾ ശീർഷപാളികളിൽ കാണപ്പെടുന്നു. ബാഹ്യ-ആന്തരിക പാളികളായിട്ടാണ് ഗ്രാഹികൾ വിന്യസിക്കപ്പെട്ടിരിക്കുന്നത്. ബാഹ്യഗ്രാഹികളുടെ വക്കുകളുടെ മുൻഭാഗം തടിച്ച് ഒരു മൂടി (hood)യുടെ രൂപത്തിലായിരിക്കുന്നു. പുറംതോടിന്റെ ഉള്ളറയിലേക്ക് ശരീരം പിൻവലിക്കപ്പെടുമ്പോൾ അറയുടെ പ്രവേശനദ്വാരം അടയ്ക്കാനുള്ള ഒരു പ്രച്ഛദം (spericardium) ആയി ഇത് വർത്തിക്കുന്നു. ഭുജങ്ങൾ ഇല്ല.

നോട്ടിലസിന് രണ്ടു ജോടി ഗില്ലുകളും രണ്ടു ജോടി വൃക്കകളും രണ്ടു ജോടി ഓറിക്കിളുകളും ഉണ്ട്. ക്ളോമ (branchial)ഹൃദയങ്ങൾ ഇവയിൽ കാണപ്പെടുന്നില്ല. ഹൃദയാവരണം (pericardium) രണ്ടു ദ്വാരങ്ങൾ വഴി പുറത്തേക്കു തുറക്കുന്നു. ഇവയുടെ കണ്ണുകൾക്ക് കാചങ്ങളോ അപവർത്തന (refractive) മാധ്യമങ്ങളോ ഇല്ല. കണ്ണുകൾ തുറന്ന വെസിക്കിളുകളുടെ രൂപത്തിലുള്ളവയാണ്. ദൃഷ്ടിപടലം (retina) സമുദ്രജലവുമായി എപ്പോഴും സമ്പർക്കത്തിലായിട്ടുള്ള നിലയിലാണ്. ശരീരത്തിനുള്ളിൽ വർണകോശങ്ങളോ മഷിസഞ്ചികളോ ഇല്ല. രാത്രി സഞ്ചാരസ്വഭാവമുള്ള നോട്ടിലസ് ഗ്രാഹികളുടെ സഹായത്തോടെ അധികം ആഴത്തിലല്ലാതെ നീന്തിനടക്കുന്നു


</doc>
<doc id="200115" url="https://ml.wikipedia.org/wiki?curid=200115" title="ടെട്രോഡ്">
ടെട്രോഡ്

നാലു ഇലക്ട്രോഡുകളുള്ള ഒരു ഇലക്ട്രോണിക് നിർവാതക കുഴൽ. ഉയർന്ന ആവൃത്തികളിൽ ട്രയോഡ് ഉപയോഗിക്കുമ്പോഴുണ്ടാകുന്ന അപാകതകൾ പരിഹരിക്കാനായിട്ടാണ് ഇതിന് രൂപം നൽകിയത്. ട്രയോഡിലെ കൺട്രോൾ ഗ്രിഡ്ഡിനും പ്ളേറ്റിനും (ആനോഡിനും) ഇടയ്ക്കായി ഒരു ഗ്രിഡ്ഡു കൂടി (സ്ക്രീൻ ഗ്രിഡ്ഡ്) ഘടിപ്പിച്ചാണ് ടെട്രോഡ് നിർമ്മിക്കുന്നത്. പ്ളേറ്റിലെ പൊട്ടൻഷ്യലിനു മാറ്റം വരുമ്പോൾ ആ മാറ്റം കൺട്രോൾ ഗ്രിഡ്ഡിനെ സ്വാധീനിക്കാത്ത വിധം അതിനെ സംരക്ഷിക്കുന്ന ഒരു സ്ഥിര വൈദ്യുത കവചമായി സ്ക്രീൻ ഗ്രിഡ്ഡ് വർത്തിക്കുന്നു. പരിപഥ രേഖകളിൽ ടെട്രോഡിനെ സൂചിപ്പിക്കുന്നത് ചിത്രത്തിലെ ചിഹ്നമുപയോഗിച്ചാണ്.

ഒന്നാം ലോകയുദ്ധകാലത്ത് ജർമൻ ഊർജ ശാസ്ത്രജ്ഞനായ വാൾട്ടർ ഷോട്ട്കി (Walter Schottky) ആണ് ടെട്രോഡിന്റെ ഒരു പരീക്ഷണ മാതൃക ആദ്യമായി നിർമിച്ചത്. തുടർന്ന് പ്രയോഗക്ഷമമായ ടെട്രോഡ് പുറത്തിറക്കിയത് 1924-ൽ അമേരിക്കൻ എൻജിനീയറായ ആൽബർട്ട് ഡബ്ള്യൂ. ഹൾ (Albert W.Hull) ആണ്.

മൂന്നിലേറെ ഇലക്ട്രോഡുകളുള്ള ഇലക്ട്രോൺ ട്യൂബുകൾ, മൾട്ടിഇലക്ട്രോഡ് ട്യൂബുകൾ എന്നാണറിയപ്പെടുന്നത്. ഇവയുടെ കൂട്ടത്തിൽ ഏറ്റവും സരളമായ മൾട്ടിഇലക്ട്രോഡ് ട്യൂബാണ് ടെട്രോഡ്.

പില്ക്കാലത്ത് ടെട്രോഡിനു പകരം പെന്റോഡ് ഉപയോഗിച്ചു തുടങ്ങിയെങ്കിലും ബീം പവർ ടെട്രോഡ് (beam power tetrode) എന്നറിയപ്പെടുന്ന ഒരു ഇനം ടെട്രോഡ് ഇന്നും പവർ ആംപ്ലിഫിക്കേഷൻ (power amplification) രംഗത്ത് വ്യാപകമായി ഉപയോഗിച്ചുവരുന്നുണ്ട്.

മറ്റൊരു പ്രത്യേകതരം ടെട്രോഡാണ് ഡൈനെട്രോൺ (dynatron) എന്നറിയപ്പെടുന്നത്. ഇതിലെ സ്ക്രീൻ ഗ്രിഡ്ഡിന്റെ വോൾട്ടത അതിന്റെ പ്ലേറ്റ് വോൾട്ടതയെക്കാൾ ഉയർന്നിരിക്കും. അതിനാൽ ഇത് ഋണാത്മക പ്രതിരോധകത (negative resistance) പ്രദർശിപ്പിക്കുന്നു; അതായത് പ്ലേറ്റ് വോൾട്ടത കൂടുന്നതനുസരിച്ച് പ്ലേറ്റ് ധാര കുറയുന്നു എന്നർഥം. ഈ സംവിധാനം ദോലക പരിപഥങ്ങളിൽ പ്രയോജനപ്പെടുത്തിവരുന്നുണ്ട്.


</doc>
<doc id="200119" url="https://ml.wikipedia.org/wiki?curid=200119" title="ഡിക്സൺ ഗ്രീറ്റിംഗ്">
ഡിക്സൺ ഗ്രീറ്റിംഗ്

ലോകത്തിൽ ആദ്യമായി നിർമ്മിക്കപ്പെട്ട ചലിക്കുന്ന ചിത്രങ്ങളിലൊന്നാണ് ഡിക്സൺ ഗ്രീറ്റിംഗ്. വില്യം കെന്നഡി ലൗറി ഡിക്സൺ എന്ന ആദ്യകാല ചലച്ചിത്രകാരനാണ് ഇത് നിർമിച്ച് സംവിധാനം ചെയ്ത് അഭിനയിച്ചത്. 3 സെക്കന്റ് ദൈർഘ്യമുള്ള ഒരു വീഡിയോ ക്ലിപ്പാണ് ഈ ചലച്ചിത്രം. വില്യം ഡിക്സൺ ഒരു തൊപ്പി ഒരു കൈയിൽ നിന്ന് മറു കൈയിലേയ്ക്ക് മാറ്റുന്നതാണ് ചലച്ചിത്രത്തിലെ രംഗം. 1891 മേയ് 29-ന് ന്യൂ ജേഴ്സിയിലെ വെസ്റ്റ് ഓറഞ്ചിലുള്ള എഡിസൺസ് ബ്ലാക്ക് മരിയ സ്റ്റുഡിയോയിലെ ഫോട്ടോഗ്രാഫിക് ബിൽഡിംഗിലാണ് ഇത് ചിത്രീകരിച്ചത്. തോമസ് എഡിസണുമായി ഒത്തുചേർന്ന് അദ്ദേഹത്തിന്റെ കൈനറ്റോഗ്രാഫ് ഉപയോഗിച്ചാണ് ചിത്രീകരണം നടത്തിയത്. ഈ ചിത്രം നാഷണൽ ഫെഡറേഷൻ ഓഫ് വിമൺ ക്ലബുകളിൽ പ്രദർശിക്കപ്പെട്ടിരുന്നു. ഇത് ചലച്ചിത്രങ്ങളുടെ ആദ്യ പ്രദർശനങ്ങളിലൊന്നായിരുന്നു. 


</doc>
<doc id="200120" url="https://ml.wikipedia.org/wiki?curid=200120" title="ടെൻസർ വിശ്ലേഷണം">
ടെൻസർ വിശ്ലേഷണം

പ്രയുക്ത ഗണിതത്തിന്റെ ഒരു ആധുനിക ശാഖ. നിർദിഷ്ടമായ രൂപാന്തരണ(transformation) നിയമങ്ങളനുസരിച്ച് മാറ്റംവരുന്ന ഘടകങ്ങളോടുകൂടിയ സത്ത(entity)യാണ് ടെൻസർ. ടെൻസറുകളെക്കുറിച്ചുള്ള പഠനമാണ് ടെൻസർ വിശ്ലേഷണം. ആപേക്ഷികതാസിദ്ധാന്തം, ഇലാസ്തികതാസിദ്ധാന്തം, അവകലജ്യാമിതി തുടങ്ങിയ ഗണിതശാഖകളിൽ ടെൻസർ വിശ്ലേഷണത്തിന് വളരെയേറെ പ്രാധാന്യമുണ്ട്. ബഹിരാകാശ പഠനത്തിലേർപ്പെട്ട ശാസ്ത്രജ്ഞർക്കും എൻജിനീയർമാർക്കും അവരുടെ ഗവേഷണത്തിൽ ടെൻസർ വിശ്ലേഷണം ഗണിതശാസ്ത്രപരമായ പശ്ചാത്തലമൊരുക്കുന്നു.

സാമാന്യ ആപേക്ഷികതാ സിദ്ധാന്തം ആവിഷ്കരിക്കാൻ ഐൻസ്റ്റൈൻ ടെൻസറുകൾ ഉപയോഗിച്ചുതുടങ്ങിയതോടെയാണ് ശാസ്ത്രലോകത്തിന്റെ ശ്രദ്ധയിൽ ഈ ഗണിതശാഖയ്ക്ക് പ്രത്യേക പ്രാധാന്യവും പരിഗണനയും ലഭിച്ചത്. ഇതിനുശേഷം മറ്റു ശാസ്ത്രശാഖകളിലും ഈ വിഷയം ഉപയോഗിച്ചുതുടങ്ങി. ഇറ്റാലിയൻ ഗണിതശാസ്ത്രജ്ഞനായ റിക്കി (Ricci:18531925) ആയിരുന്നു ഈ ഗണിതശാഖ ആവിഷ്കരിച്ചത് (1887). അതിനുശേഷം ഈ വിഷയത്തിൽ കൂടുതൽ ഗവേഷണം നടത്തിയത് അദ്ദേഹത്തിന്റെ ശിഷ്യനായ ലെവി-സിവിറ്റ (Levi-civita:18731941) ആണ്.
ഒരു സദിശ(vector)ത്തിന്റെ n-വിമീയ സ്പേസിലുള്ള പൊതുരൂപമാണ് ടെൻസർ. നാം സാധാരണ ഉപയോഗിക്കുന്ന അദിശങ്ങൾ (scalars) പൂജ്യം ക്രമവും (പൂജ്യം റാങ്കും) സദിശങ്ങൾ (vector) ഒന്നാം ക്രമവും (ഒന്നാം റാങ്കും) ഉള്ള ടെൻസറുകളാണ്.ടെൻസറുകളെക്കുറിച്ചു മനസ്സിലാക്കാൻ ചില പ്രത്യേക സങ്കേതങ്ങളും ചിഹ്നനസമ്പ്രദായവും ആവശ്യമായിവരുന്നു. 
Summation convention
സങ്കലന സമ്പ്രദായത്തിന്റെ ഒരു ചുരുക്കെഴുത്താണ് ഐൻസ്റ്റൈൻ ആവിഷ്ക്കരിച്ച ഈ രീതി.a1x1 + ... + anxn അതായത് \sum_{i=1}^n a_i x_iഎന്ന വ്യംജകം (expression) എടുക്കുക. ടെൻസർ വിശ്ലേഷണത്തില് x1,X2...,x2എന്നീ ചരങ്ങളുടെ കീഴ്ക്കുറി (subscript) മാറ്റി മേൽക്കുറി (superscript) ആയിx1,x2...,xn എന്നെഴുതുന്നു. അതായത് \sum_{i=1}^n a_i x_i എന്ന വ്യംജകത്തെ \sum_{i=1}^n a_i x^iഎന്നെഴുതുന്നു. ഇതിനെ വീണ്ടും ചുരുക്കി aixi എന്നെഴുതാം. ഇതിൽ ശ സൂചിപ്പിക്കുന്ന വിലകൾ 1, 2, 3..., nഇവയാണ്. അതുകൊണ്ട് a1x1 + a2x2 + ... + anxn = aixi വലതുവശത്തുള്ള അങ്കനസമ്പ്രദായത്തെ സങ്കലന സങ്കേതമെന്നു പറയുന്നു. ഉദാഹരണത്തിന്, n ചരങ്ങൾ x1,x2...,xnഇവയുടെ ഫലനം f ആയിരിക്കട്ടെ. അതായത് f = f(x1,x2...,xn)
i,j എന്ന രണ്ടു സൂചകങ്ങളുള്ളതും i യും j യും തുല്യമായിരിക്കുമ്പോൾ മൂല്യം ഒന്നും, i യും j യും വ്യത്യസ്തമായിരിക്കുമ്പോൾ മൂല്യം പൂജ്യവും ആയ രാശിയെ (quantity) ക്രോനെക്കർ ഡെൽറ്റ എന്നു വിളിക്കുന്നു. ഇതിനെ കുറിക്കാൻ \partial^i_j എന്ന പ്രതീകമാണ് ഉപയോഗിക്കുന്നത്. ഭൗതികശാസ്ത്രനിയമങ്ങളെ സൗകര്യപൂർവം ഗണിതത്തിന്റെ ഭാഷയിൽ ആവിഷ്ക്കരിക്കുന്നതിന് ഒരു നിർദ്ദേശാങ്ക വ്യൂഹം (co-ordinate system) ആവശ്യമാണ്. ഒരു പ്രത്യേക നിർദ്ദേശാങ്കവ്യൂഹത്തെ അവലംബിച്ചല്ല ഭൗതിക നിയമങ്ങളുടെ സാധുത നിലനിൽക്കുന്നത്. അതുകൊണ്ട് ഭൗതിക നിയമങ്ങൾ നിർദ്ദേശാങ്ക രൂപാന്തരണത്തിൽ (transformation of co-ordinate) നിശ്ചര (invariant) മായിരിക്കും. നിർദ്ദേശാങ്ക രൂപാന്തരണത്തിന് ടെൻസർ വിശ്ലേഷണത്തിൽ അടിസ്ഥാനപരമായ പ്രാധാന്യമുണ്ട്. 


</doc>
<doc id="200121" url="https://ml.wikipedia.org/wiki?curid=200121" title="ഹിപ്പോളൈറ്റ് ടെയിൻ">
ഹിപ്പോളൈറ്റ് ടെയിൻ

ഒരു ഫ്രഞ്ച് നിരൂപകനും ചരിത്രകാരനുമായിരുന്നു ഹിപ്പോലൈറ്റ് അഡോൾഫ് ടെയിൻ (18 ഏപ്രിൽ 1828 - മാർച്ച് 5, 1893). ഫ്രഞ്ച് പ്രകൃതിവാദത്തിൽ മുഖ്യ സൈദ്ധാന്തിക സ്വാധീനം, സാമൂഹ്യശാസ്ത്ര പോസിറ്റീവിസത്തിന്റെ പ്രധാന വക്താവ്, ചരിത്രപരമായ വിമർശനത്തിന്റെ ആദ്യ പരിശീലകരിൽ ഒരാൾ എന്നിവയായിരുന്നു അദ്ദേഹം. ഒരു വിമർശനാത്മക പ്രസ്ഥാനമെന്ന നിലയിൽ സാഹിത്യ ചരിത്രവാദം അദ്ദേഹത്തിൽ നിന്നാണ് ഉത്ഭവിച്ചതെന്ന് പറയപ്പെടുന്നു.
ഫ്രെഞ്ച് നിരൂപകനും ചരിത്രകാരനും തത്ത്വചിന്തകനും. ഫ്രാൻസിലെ വൗസിയേഴ്സിൽ 1828-ൽ ജനിച്ചു. പാരീസിൽ വിദ്യാഭ്യാസം പൂർത്തിയാക്കിയശേഷം നിരൂപണരംഗത്തേക്കു തിരിഞ്ഞു. ആ നിലയിൽ പേരെടുത്ത ശേഷം തത്ത്വചിന്താസരണിയിലേക്ക് കൂടി ശ്രദ്ധപതിപ്പിച്ചു. പ്രത്യക്ഷവാദ തത്ത്വചിന്താപദ്ധതി (Positivism) ആയിരുന്നു ഇദ്ദേഹത്തിന്റെ ഇഷ്ടപ്പെട്ട മേഖല. ധാർമികഗുണങ്ങളെയും കലാപരമായ മേന്മയെയും ശാസ്ത്രീയപദസമുച്ചയത്തിന്റെ സഹായത്തോടെ വർണിക്കുന്നവയാണ് ഇദ്ദേഹത്തിന്റെ ഈ വിഭാഗത്തിൽപ്പെട്ട കൃതികൾ. സമകാലിക ഫ്രാൻസിന്റെ ഉദ്ഭവം എന്ന് അർഥം വരുന്ന ലെ ഒറിജിനെസ് ദെ ല ഫ്രാൻസ് കന്റെംപൊറെയ്ൻ (Les Origines de la France Contemporaine, 1875-'94) ആണ് പ്രകൃഷ്ടകൃതിയായി അംഗീകരിക്കപ്പെട്ടിട്ടുള്ളത്. ഫ്രെഞ്ച് വിപ്ലവകാരികളും വിപ്ലവത്തിന്റെ ഉദ്ദേശ്യലക്ഷ്യങ്ങളും ഈ കൃതിയിൽ രൂക്ഷമായ ഭാഷയിൽ ചോദ്യം ചെയ്യപ്പെടുന്നുണ്ട്. 1893-ൽ ഹിപ്പോളൈറ്റ് ടെയിൻ അന്തരിച്ചു. 


</doc>
<doc id="200122" url="https://ml.wikipedia.org/wiki?curid=200122" title="വെളുമ്പൻ കൽപ്പൂളോൻ">
വെളുമ്പൻ കൽപ്പൂളോൻ

കേരളത്തിൽ മാത്രം കാണുന്ന ശുദ്ധജല മത്സ്യം ആണ് വെളുമ്പൻ കൽപ്പൂളോൻ.കേരളത്തിൽ കുന്തിപ്പുഴയിൽ നിന്നും ഭവാനിപ്പുഴയിൽ നിന്നും ആണ് ഇവയെ കിട്ടിയിട്ടുള്ളത്. ഇവയുടെ മുഖ്യ ആവാസ വ്യവസ്ഥ സൈലന്റ്‌വാലിയുടെ ഉള്ളിൽ ആയതിനാൽ ഇവയ്ക്ക് ഇപ്പോൾ വംശനാശ ഭിഷണി ഇല്ല . 


</doc>
<doc id="200123" url="https://ml.wikipedia.org/wiki?curid=200123" title="കാംപസ് ഫ്രണ്ട് ഓഫ് ഇന്ത്യ">
കാംപസ് ഫ്രണ്ട് ഓഫ് ഇന്ത്യ

ഇന്ത്യയിലെ ഒരു വിദ്യാർത്ഥിസംഘടനയാണ് കാംപസ് ഫ്രണ്ട് ഓഫ് ഇന്ത്യ (Campus Front of India).2009 നവംബർ 7നാണു സംഘടന അഖിലേന്ത്യ തലത്തിൽ ഔദ്യോഗികമായി നിലവിൽ വന്നത്.

പോപ്പുലർ ഫ്രണ്ടിന്റെ വിദ്യാർഥി വിഭാഗമായാണ്‌ കാംപസ് ഫ്രണ്ട് ഓഫ് ഇന്ത്യ കേരളത്തിൽ പ്രവർത്തിച്ച് തുടങ്ങിയത്,ഇപ്പോൾ എല്ലാവിഭാഗം വിദ്യാർത്ഥികളും സംഘടനയിൽ പ്രവർത്തിച്ച് വരുന്നു.

വലതുപക്ഷ വർഗീയതയും ഇടതുപക്ഷ അക്രമസ്വഭാവവും ആധിപത്യം ചെലുത്തിയ ക്യാമ്പസുകളിൽ 'അതിജീവനത്തിന്റെ പടയൊരുക്കം' എന്ന മുദ്രാവാക്യവുമായാണു ക്യാമ്പസ് ഫ്രണ്ട് എന്ന വിദ്യാർത്ഥി പ്രസ്ഥാനം കടന്നുവന്നത്.
വിദ്യാഭ്യാസ-സാമൂഹിക വിഷയങ്ങളിലിടപെട്ട് പ്രതിഷേധങ്ങളും പ്രക്ഷോഭങ്ങളുമുയർത്തി.മലബാറിലെ വിദ്യാഭ്യാസ അവഗണനെക്കെതിരെ സമരങ്ങൾ നടത്തിയും മെഡിക്കൽ, എഞ്ചിനീയറിങ്ങ് കോഴ്സുകൾക്കുള്ള പ്രവേശന പരീക്ഷ എന്നിവക്കെതിരെ പ്രക്ഷോഭങ്ങൾ നടത്തിയും ശ്രദ്ധേയമായി
പ്രൊഫഷണല് വിദ്യാഭ്യാസം വരേണ്യവല്ക്കരിക്കുന്ന പ്രവേശന പരീക്ഷ നിര്ത്തലാക്കണമെന്നാവശ്യപ്പെട്ട് ക്യാമ്പസ് ഫ്രണ്ട് ഇപ്പോയും സമരരംഗത്താണു

ഇന്ത്യയിലെ വിവിധ സംസ്ഥാനങ്ങളിൽ സംഘടനക്ക് സംസ്ഥാന കമ്മിറ്റികൾ നിലവിലുണ്ട്.ദക്ഷിണേന്ത്യൻ സംസ്ഥാനങ്ങളായ കേരളം, തമിഴ് നാട്, കർണ്ണാടകഎന്നിവിടങ്ങളിൽ സംഘടനയുടെ ശക്തമായ സാന്നിധ്യമുണ്ട്
ഡൽഹിയിലെ വിവിധ ക്യാമ്പസുകളിൽ സംഘടന പ്രവർത്തനങ്ങൾ സജീവമാണ്.രാജസ്ഥാൻ,ബിഹാർ എന്നീ സംസ്ഥാനങ്ങളിലും സംഘടനാ സാന്നിധ്യമുണ്ട് 



</doc>
<doc id="200126" url="https://ml.wikipedia.org/wiki?curid=200126" title="കരിം കൽനക്കി">
കരിം കൽനക്കി

കേരളത്തിൽ മാത്രം കാണുന്ന ശുദ്ധജല മത്സ്യം ആണ് കരിം കൽനക്കി. ഏകദേശം 7.5 സെ മീ നീളം ആണ് ഇവയ്ക് . ഇവയെ ഭാരതപ്പുഴയുടെ കൈവഴികളിലും ഭവാനിപ്പുഴയിലും കണ്ടു വരുന്നു. വളരെ അപൂർവ്വമായ മത്സ്യം ആണ് ഇവ, എന്നാലും ഇവ വംശനാശ ഭീഷണിക്ക് പുറത്താണ്. ഇവയുടെ മുഖ്യ ആവാസ വ്യവസ്ഥ സൈലന്റ്‌വാലിയുടെ ഉള്ളിൽ ആണ് എന്നതാണിതിനുകാരണം. 


</doc>
<doc id="200128" url="https://ml.wikipedia.org/wiki?curid=200128" title="മങ്കിഷൈൻസ്">
മങ്കിഷൈൻസ്

മങ്കിഷൈൻസ് (1889-ഓ 1890-ഓ), കൈനറ്റോസ്കോപ്പിന്റെ സിലിണ്ടർ ഘടന പരീക്ഷിക്കാനായി നിർമിച്ച പരീക്ഷണചലച്ചിത്രമാണ്. അമേരിക്കൻ ഐക്യനാടുകളിൽ ചിത്രീകരിച്ച ആദ്യ ചിത്രമാണിതെന്ന് കരുതപ്പെടുന്നു.

"മങ്കിഷൈൻസ്, നമ്പർ. 1" വില്യം കെന്നഡി ഡിക്സണും വില്യം ഹൈസും ചേർന്നാണ് എഡിസൺ ലാബിനു വേണ്ടി ചിത്രീകരിച്ചത്. 1889-ൽ ജോൺ ഓട്ട് എന്നയാളെയാണോ അതോ 1980 നവംബർ 21നും 27നും മദ്ധ്യേ ജി. സാക്കോ അൽബനീസിനെയാണോ ചിത്രീകരിച്ചതെന്നതിൽ പണ്ഡിതർക്ക് ഭിന്നാഭിപ്രായമാണുള്ളത്. രണ്ടാൾക്കാരും കമ്പനിയുടെ പരീക്ഷണശാലയിലെ തൊഴിലാളികളായിരുന്നു. രണ്ട് അവകാശവാദങ്ങൾക്കും അനുകൂലവും പ്രതികൂലവുമായ തെളിവുകളുണ്ടത്രേ. "മങ്കിഷൈൻസ്, നമ്പർ. 2", "മങ്കിഷൈൻസ്, നമ്പർ. 3" എന്നീ ചലച്ചിത്രങ്ങൾ മറ്റു ഘടകങ്ങൾ പരീക്ഷിക്കാനായി പെട്ടെന്നുതന്നെ നിർമ്മിക്കപ്പെട്ടു. 

വാണിജ്യാടിസ്ഥാനത്തിലുള്ള ചിത്രീകരണത്തിനല്ല, മറിച്ച് പുതിയ കാമറ സിസ്റ്റത്തിനായുള്ള പരീക്ഷണങ്ങളായാണ് ഈ ചിത്രങ്ങൾ ഉണ്ടാക്കപ്പെട്ടതെങ്കിലും പിൽക്കാലത്ത് ചരിത്രകാരന്മാരുടെ ശ്രദ്ധ ഇവയിൽ പതിഞ്ഞതിനാലാണ് ഇവയ്ക്ക് ഇപ്പോഴുള്ള പ്രാധാന്യം ലഭിച്ചത്. ഈ ചിത്രങ്ങളെല്ലാം ഒരാൾ നിന്നുകൊണ്ട് വലിയ ആംഗ്യവിക്ഷേപങ്ങൾ കാണിക്കുന്നതാണ് ചിത്രീകരിച്ചിരിക്കുന്നത്. കുറച്ചു സെക്കന്റുകൾ മാത്രമേ ചിത്രങ്ങൾക്ക് നീളമുള്ളൂ. 


</doc>
<doc id="200132" url="https://ml.wikipedia.org/wiki?curid=200132" title="റൗണ്ട്ഹേ ഗാർഡൻ സീൻ">
റൗണ്ട്ഹേ ഗാർഡൻ സീൻ

റൗണ്ട്ഹേ ഗാർഡൻ സീൻ 1888-ലെ ഒരു ലഘു നിശ്ശബ്ദചിത്രമാണ്. ശാസ്ത്രീയ കണ്ടുപിടിത്തങ്ങൾ നടത്തിയിരുന്ന ലൂയി ലെ പ്രിൻസ് ആയിരുന്നു സംവിധായകൻ. സെക്കന്റിൽ 12 ഫ്രേമുകൾ എന്ന സ്പീഡിലാണ് ചിത്രീകരണം നടന്നത്. ഇതിന്റെ ദൈർഘ്യം 2.11 സെക്കന്റുകളാണ്. ഇന്ന് നിലവിലുള്ളതിൽ ഏറ്റവും പഴയ ചലച്ചിത്രമാണിത്. 

ലെ പ്രിൻസിന്റെ മകൻ അഡോൾഫ് പറയുന്നതനുസരിച്ച് ഈ ചിത്രം ജോസഫ് വിറ്റ്ലി, സാറ വിറ്റ്ലി എന്നിവരുടെ വീടായിരുന്ന "ഓക് വുഡ് ഗ്രാഞ്ച് എന്ന സ്ഥലത്തുവച്ചായിരുന്നു ചിത്രീകരിച്ചത്. , 1888 ഒക്ടോബർ 14-നായിരുന്നു ചിത്രീകരനം നടന്നത്.

അഡോൾഫ് ലെ പ്രിൻസ്, സാറ വിറ്റ്ലി, ജോസഫ് വിറ്റ്ലി, ഹാരിയട്ട് ഹാർട്ട്ലി എന്നിവർ പൂന്തോട്ടത്തിൽ ചിരിച്ചുകൊണ്ട് നടക്കുന്നതാണ് ചിത്രീകരിച്ചിരിക്കുന്നത്. സാറ തിരിഞ്ഞ് പിന്നിലേയ്ക്കാണ് നടക്കുന്നത്. ജോസഫ് തിരിയുന്നതിനൊപ്പം കോട്ടിന്റെ പിന്നിലെ ഭാഗം പാറിപ്പറക്കുന്നുണ്ട്. 

1930-ൽ ലണ്ടനിലെ നാഷണൽ സയൻസ് മ്യൂസിയം 1888-ലെ ചലച്ചിത്രത്തിന്റെ അവശേഷിച്ച ഭാഗങ്ങളുടെ കോപ്പി തയ്യാറാക്കി. 1885-ലെ ഈസ്റ്റ്മാൻ കോഡാക് പേപർ ബേസ് ഫോട്ടോ ഫിലിമിലാണ് ഈ രംഗങ്ങൾ ചിത്രീകരിച്ചിരുന്നത്. ലെ പ്രിൻസിന്റെ ഒറ്റ ലെൻസുള്ള ചലച്ചിത്ര കാമറ പ്രൊജക്ടർ ഉപയോഗിച്ചാണ് ഷൂട്ടിംഗ് നടന്നത്. റൗണ്ട്ഹേ ഗാർഡൻ സീൻ 12 ഫ്രെയിം വേഗത്തിലും പിന്നീടു ചിത്രീകരിച്ച "ട്രാഫിക് ക്രോസിംഗ് ലീഡ്സ് ബ്രിഡ്ജ്" എന്ന ചലത്തിത്രം 20 ഫ്രെയിം വേഗത്തിലുമായിരുന്നു ചിത്രീകരിച്ചത് എന്നാണ് അഡോൾഫ് പറഞ്ഞിട്ടുള്ളത്. 


</doc>
<doc id="200140" url="https://ml.wikipedia.org/wiki?curid=200140" title="ഹൈപ്പോതലാമസ്">
ഹൈപ്പോതലാമസ്

മസ്തിഷ്കത്തിൽ ഡയൻസെഫലോൺ എന്ന ഭാഗത്തുള്ള നാഡീയവും അന്തഃസ്രാവീയവുമായ ധർമ്മങ്ങൾ നിർവ്വഹിക്കുന്ന ഭാഗമാണ് ഹൈപ്പോതലാമസ്. ഇതിലുള്ള നാഡീകോശങ്ങളുടെ കോശശരീരഭാഗങ്ങൾ ചേർന്നുണ്ടാകുന്ന മർമ്മങ്ങൾ (ന്യൂക്ലിയസ്സുകൾ) ആണ് പെരുമാറ്റപരവും വൈകാരികപരവുമായ ശാരീരികപ്രവർത്തനങ്ങളുടെ നിയന്ത്രണത്തിൽ പങ്കെടുക്കുന്നത്. നാഡീവ്യവസ്ഥയെ പീയൂഷഗ്രന്ഥി വഴി അന്തഃസ്രാവി വ്യവസ്ഥയുമായി ബന്ധിപ്പിക്കുന്ന മുഖ്യധർമ്മമാണ് ഇവ നിർവ്വഹിക്കുന്നത്. ശരീരതാപനില, ജലസംതുലനം, രക്തസംവഹന പ്രക്രിയ, മുലപ്പാൽ സ്രവണം, ഗർഭാശയഭിത്തി സങ്കോചം എന്നിവയിലെല്ലാം നിയതധർമ്മങ്ങൾ നിർവ്വഹിക്കുന്ന ഹൈപ്പോതലാമസ് ശരീരത്തിൽ മറ്റെല്ലാ അന്തഃസ്രാവി ഗ്രന്ഥികളുടേയും പ്രവർത്തനത്തിൽ അതിശ്രദ്ധേയമായ നിയന്ത്രണം നിർവ്വഹിക്കുന്നു. മസ്തിഷ്കപിണ്ഡത്തിന്റെ കേവലം ഒരു ശതമാനത്തിൽ താഴെ മാത്രം വരുന്ന ഈ ഭാഗത്തെ നിരവധി ന്യൂക്ലിയസ്സുകളുടേയും നാഡീതന്തുക്കളുടേയും ധർമ്മങ്ങൾ ഇനിയും അനാവരണം ചെയ്യപ്പെട്ടിട്ടില്ല.
ഡയൻസെഫലോൺ എന്ന മസ്തിഷ്കഭാഗത്തിന് തൊട്ടുതാഴെയായി തേർഡ് വെൻട്രിക്കിളിന് ഇരുവശത്തുമായി, ഓപ്റ്റിക് കയാസത്തിന്റെ (Optic chiasm) അഗ്രത്തുനിന്നും മാമില്ലറി ബോഡികളുടെ വാലറ്റം വരെ ഇത് വ്യാപിച്ചിരിക്കുന്നു. മസ്തിഷ്കകാണ്ഡത്തിനു മുകളിൽ തലാമസ്സിന് തൊട്ടുതാഴെയായി ഈ ഭാഗം കാണപ്പെടുന്നു. സ്ഫീനോയിഡ് അസ്ഥിയുടെ സെല്ലാ ടർസിക്ക എന്ന കുഴിയിൽ സ്ഫീനോയിഡ് സൈനസ്സിന് പിന്നിലായാണ് ഇത് സ്ഥിതിചെയ്യുന്നത്. 
പത്തുഗ്രാമോളം ഭാരമുള്ള ഹൈപ്പോതലാമസ്സിന് 1-1.5 സെന്റീമീറ്റർ വ്യാസമുണ്ട്.ഹൈപ്പോതലാമസ് ഇതിനുതാഴെയുള്ള പീയൂഷഗ്രന്ഥിയുമായി ഇൻഫൻഡിബുലം അഥവാ പിറ്റ്യൂട്ടറി സ്റ്റാക്ക് (Pituitary stalk) വഴി പരസ്പരം ബന്ധപ്പെട്ടിരിക്കുന്നു. മസ്തിഷ്കത്തിലെ ലിംബിക് സിസ്റ്റം എന്ന ഭാഗത്തിന്റെ വിവിധതലങ്ങളെ ഇരുദിശകളിലും പരസ്പരം ബന്ധപ്പെടുത്തുന്ന നാഡീയപാതയുണ്ട്. ഇതിനായി താഴെപ്പറയുന്ന മൂന്നുദിശകളിൽ നാഡീയആവേഗങ്ങളെ ഇവ അയയ്ക്കുന്നുണ്ട്. 
ഹൈപ്പോതലാമസ്സിൽ നാഡീകോശങ്ങൾ അഥവാ ന്യൂറോണുകളുടെ കോശശരീരഭാഗം ഒരു ആവരണത്താൽ പൊതിഞ്ഞ് ഗോളാകൃതിയിലോ മറ്റോ സൂക്ഷിക്കുന്നതാണ് ന്യൂക്ലിയസ്സുകൾ. നാഡീയമായും അന്തഃസ്രാവീയമായും ഇവയ്ക്ക് പ്രവർത്തനവൈദഗ്ദ്ധ്യമുണ്ട്. ഹൈപ്പോതലാമസ്സിൽ പതിനൊന്നിലധികം ന്യൂക്ലിയസ്സുകളുണ്ട്. ഹൈപ്പോതലാമസ്സിൽ ഇവ കാണപ്പെടുന്ന പ്രധാന ഭാഗത്തിനും (Region) സൂക്ഷ്മഭാഗത്തിനും (Area) അനുസരിച്ചാണ് ഇവയ്ക്ക് നാമകരണം ചെയ്യാറുള്ളത്. 

ഹൈപ്പോതലാമിക് ന്യൂക്ലിയസ്സുകൾ താഴെത്തന്നിരിക്കുന്നു:
ജന്തുക്കളിൽ സ്വയംഭൂതപെരുമാറ്റം, ഉത്തേജനം, വികാരം എന്നിവയെ രൂപപ്പെടുത്തുന്ന കോർട്ടിക്കൽ, സബ്കോർട്ടിക്കൽ ഘടനകൾ ചേർന്ന ഭാഗമാണ് ലിംബിക് സിസ്റ്റം. വൈകാരികപെരുമാറ്റത്തെ പാപ്പസ് പരിപഥം (Papez circuit) വഴി ഹൈപ്പോതലാമസുമായി ബന്ധപ്പെട്ട് നിയന്ത്രിക്കുകയാണ് ഇതിന്റെ സുപ്രധാനധർമ്മം. ഹൈപ്പോതലാമസിലെ മാമില്ലറി ബോഡികളാണ് ഇവയെ പരസ്പരം ബന്ധപ്പെടുത്തുന്നത്. സിംഗുലേറ്റ് ഗൈറസിൽ നിന്നും എൻഡോറൈനൽ കോർട്ടക്സും ഹിപ്പോകാമ്പസും വഴി സഞ്ചരിക്കുന്ന സന്ദേശങ്ങൾ ഹൈപ്പോതലാമസിലെ മാമില്ലറി ബോഡിയിലേയ്ക്കെത്തുന്നു. മാമില്ലോതലാമിക് ട്രാക്ട് മാമില്ലറി ബോഡിയെ മുന്നിലുള്ള തലാമിക് ന്യൂക്ലിയസ്സുമായി ബന്ധിപ്പിക്കുന്നു. ഭയം (Fear), ആക്രമണോത്സുകത(Rage), വ്യസനം(Grief), സന്തോഷം(Delight) എന്നീ നാല് പ്രത്യക്ഷപെരുമാറ്റപ്രക്രിയകളാണ് വൈകാരികഭാവത്തെ വെളിപ്പെടുത്തുന്നത്.
ഇതുകൂടാതെ ഹൈപ്പോതലാമസിലാണ് വിശപ്പും ദാഹവും അറിയിക്കുന്നതിനുള്ള നാഡീയ സന്ദേശങ്ങൾ രൂപപ്പെടുന്നത്. ഭക്ഷണവും വെള്ളവും ഉപയോഗിച്ച ശേഷം സംതൃപ്താവസ്ഥയിലേയ്ക്ക് പോകുന്നത് ലിംബിക് സിസ്റ്റത്തിലെ കോർട്ടക്സിന്റെ പ്രവർത്തനഫലമായാണ്. ഹിപ്പോകാമ്പസ്, ഹൈപ്പോതലാമസ്, പിറ്റ്യൂട്ടറി, ഗൊണാഡുകൾ എന്നിവയിലൂടെ പോസിറ്റീവ് ഫീഡ്ബാക്ക് വഴിയും അമിഗ്ഡാല, ഹൈപ്പോതലാമസ്, പിറ്റ്യൂട്ടറി, ഗൊണാഡുകൾ എന്നിവയിലൂടെ നെഗറ്റീവ് ഫീഡ്ബാക്കും സൃഷ്ടിക്കുന്നതുവഴി ലൈംഗികപെരുമാറ്റത്തെയും ലിംബിക് സിസ്റ്റം സ്വാധീനിക്കുന്നു.

ഹൈപ്പോതലാമസിലെ ഊഷ്മനിയന്ത്രണ കേന്ദ്രങ്ങളാണ് ശരീരോഷ്മാവ് നിയന്ത്രിക്കുന്നത്. ഹൈപ്പോതലാമസിന്റെ മുൻഭാഗം, പ്രീ ഓപ്റ്റിക് ഏരിയ എന്ന മുഖ്യഭാഗം, ശരീരത്തിലെ ഊഷ്മാവിനെ നിയന്ത്രിക്കുന്നതിൽ മുഖ്യപങ്കുവഹിക്കുന്നു. ഇതിലൂടെ ഒഴുകുന്ന രക്തത്തിലെ ചൂട് തിരിച്ചറിഞ്ഞ് പ്രവർത്തിക്കുന്ന ടെംപറേച്ചർ സെൻസിറ്റീവ് ന്യൂറോണുകൾ (heat an cold sensitive neurons)രക്തത്തിലെ ഊഷ്മനില കുറയുന്നതിനനുസരിച്ച് പ്രവർത്തനം കുറയ്ക്കുകയും ഊഷ്മനില കൂടുന്നതിനനുസരിച്ച് പ്രവർത്തനം ഉത്തേജിപ്പിക്കുകയും ചെയ്യുന്നു. ഏകദേശം 10 ഡിഗ്രി ഊഷ്മവ്യത്യാസം ശരീരത്തിൽ കൂടിയാലുടൻ താപഗ്രാഹികളായ നാഡീകോശങ്ങൾ 2 മുതൽ 10 വരെ ഇരട്ടി ആവേഗപ്രസരണം സാധ്യമാക്കുന്നു. ഈ പ്രീ ഓപ്റ്റിക് ഭാഗത്ത് ഊഷ്മാവ് വർദ്ധിച്ചാൽ ശരീരം മുഴുവൻ വിയർപ്പുണ്ടാകുന്നു. ശരീരത്തിൽ ത്വക്കിനോടടുത്ത രക്തക്കുഴലുകളുടെ വ്യാസം വർദ്ധിക്കുന്നു. ഇതുവഴി ത്വക്കിലൂടെയുള്ള താപനഷ്ടം കൂടുകയും ശരീരോഷ്മാവ് പൂർവ്വസ്ഥിതിയിലെത്തുകയും ചെയ്യുന്നു. ഹൈപ്പോതലാമസിന്റെ പോസ്റ്റീരിയർ ഭാഗത്തുള്ള നാഡീയഭാഗം ശരീരത്തിലെ താപോത്പാദനപ്രക്രിയയേയും താപസംരക്ഷണപ്രക്രിയയേയും നിയന്ത്രിക്കുന്നു.

ഹൈപ്പോതലാമസിന്റെ വശങ്ങളിൽ കാണപ്പെടുന്ന തേസ്റ്റ് സെന്റർ (Thirst center) ഇലക്ട്രോലൈറ്റുകൾ അടങ്ങിയ അവയിലെതന്നെ ദ്രാവകങ്ങളിലേയോ അവയോടടുത്ത ഭാഗങ്ങളിലെ ദ്രാവകങ്ങളിലേയോ ഗാഢതാവ്യത്യാസം തിരിച്ചറിയുന്നു. ഗാഢത കൂടുന്നതിനനുസരിച്ച് വെള്ളം കുടിക്കുന്നതിനുള്ള അദമ്യമായ ആഗ്രഹം സൃഷ്ടിക്കുന്നു. ഇത് ശരീരത്തിലെ ജലാംശം കൂട്ടുന്നതിന് കാരണമാകുന്നു. 
ഹൈപ്പോതലാമസ്സിലെ സുപ്രാ ഓപ്റ്റിക് ന്യൂക്ലിയസ്സ് ശരീരദ്രവങ്ങളുടെ ഗാഢത വർദ്ധിക്കുന്നതനുസരിച്ച് ഉത്തേജിപ്പിക്കപ്പെടുകയും ആവേഗങ്ങൾ രൂപപ്പെട്ട് അവ ഹൈപ്പോതലാമസ്സിലൂടെ പോസ്റ്റീരിയർ പിറ്റ്യൂട്ടറിയിലെത്തി വാസോപ്രസ്സിൻ എന്ന ആന്റി ഡൈയൂററ്റിക് ഹോർമോണിനെ ഉത്പാദിപ്പിക്കുകയും ചെയ്യുന്നു. ഈ ഹോർമോൺ വൃക്കകളിലെ നെഫ്രോണുകളിലെ ശേഖരണനാളികളിലെത്തി ജലപുനരാഗിരണതോത് വർദ്ധിപ്പിക്കുന്നു.

ഹൈപ്പോതലാമസ്സിന് ജൈവഘടികാരമായി പ്രവർത്തിക്കുന്നതിനുള്ള കഴിവുണ്ട്. 24 മണിക്കൂറിനുള്ളിൽ താളാത്മകമായി ആവർത്തിക്കപ്പെടുന്ന പ്രവർത്തനങ്ങൾ ശരീരത്തിലെ മിക്ക കലകളും അവയവങ്ങളും കാണിക്കുന്നുണ്ട്. ഇതാണ് സർക്കാർഡിയൻ റിഥം. ഉറക്കം, ഉണർന്നെഴീക്കൽ, മെലട്ടോണിന്റെ ഉത്പാദനം, ശരീരോഷ്മാവിന്റെ മാറ്റം, അഡ്രീനോകോർട്ടിക്കൽ പ്രവർത്തനം എന്നിവയൊക്കെ സുപ്രാകയാസ്മാറ്റിക് ന്യൂക്ലിയസ്സ്, റെറ്റിനോഹൈപ്പോതലാമിക് ട്രാക്ട് എന്നിവയുടെ പ്രവർത്തനത്താൽ നടക്കുന്നതാണ്.

നാഡീയപരമായ ധർമ്മങ്ങൾ നിർവ്വഹിക്കുന്നതുകൂടാതെ നിയതമായി മറ്റ് അന്തഃസ്രാവിഗ്രന്ഥികളുടെ പ്രവർത്തനത്തെ നിയന്ത്രിക്കുന്നതിന് ഹൈപ്പോതലാമസ്സിന് കഴിവുണ്ട്. ഹൈപ്പോതലാമോ- ഹൈപ്പോഫൈസിയൽ പോർട്ടൽ സിസ്റ്റം എന്ന രക്തസംവഹന സംവിധാനം വഴിയും ന്യൂറോണുകൾ വഴിയും മിക്ക ഹോർമോണുകളും പീയൂഷഗ്രന്ഥിയിലെത്തുന്നു. ഹൈപ്പോതലാമസ്സിന്റെ രണ്ടുഹോർമോണുകളായ ഓക്സിട്ടോസിനും വാസോപ്രസ്സിനും ന്യറോണുകൾ വഴി പീയൂഷഗ്രന്ഥിയുടെ പിൻദളത്തിലേയ്ക്ക് എത്തി അവിടെ ശേഖരിക്കപ്പെടുന്നു. പ്രധാന ഹോർമോണുകൾ താഴെക്കൊടുത്തിരിക്കുന്നു.

ഹൈപ്പോതലാമസ്സിലെ പോസ്റ്റീരിയർ, ലാറ്റിറൽ ഭാഗങ്ങളെ ഉത്തേജിപ്പിക്കുക വഴി ഉയർന്ന ധമനീമർദ്ദം, ഹൃദയസ്പന്ദനനിരക്ക് എന്നിവ സാദ്ധ്യമാകുന്നു. പ്രീ ഓപ്റ്റിക് ഏരിയയുടെ ഉത്തേജനം ഈ നിരക്കുകൾ താഴ്ത്തുന്നു. പോൺസിലും മെഡുല്ലയിലുമുള്ള റെട്ടിക്കുലാർ ഭാഗങ്ങളിലൂടെയാണ് ഇതിനാവശ്യമായ ആവേഗങ്ങൾ കടന്നുപോകുന്നത്. 
ലാറ്റിറൽ ഹൈപ്പോതലാമിക് ഏരിയയിൽ ഒരു ഫീഡിംഗ് കേന്ദ്രവും(Feeding center) വെൻട്രോമീഡിയൽ ന്യൂക്ലിയസ്സിൽ ഒരു സറ്റൈറ്റി (സംതൃപ്തി) (Satiety center) കേന്ദ്രവുമുണ്ട്. ഫീഡിംഗ് കേന്ദ്രത്തിന്റെ ഉത്തേജനം ആഹാരസ്വീകരണത്തിനും സറ്റൈറ്റി കേന്ദ്രത്തിന്റെ ഉത്തേജനം ആഹാരംകഴിക്കൽ അവസാനിപ്പിക്കുന്നതിനും പ്രചോദനം നൽകുന്നു. 
ലൈംഗികാവയവങ്ങളിൽ കാണപ്പെടുന്ന ഹോർമോണുകൾ - ആൻഡ്രോജനും ഈസ്ട്രോജനും മറ്റുള്ളവയം- പീയൂഷഗ്രന്ഥി ഉത്പാദിപ്പിക്കുന്ന ഗൊണാഡോട്രോപ്പിക് ഹോർമോണിന്റെ നിയന്ത്രണത്തിലാണ്. എന്നാൽ ഈ ഗ്രന്ഥി ഹൈപ്പോതലാമസ്സിന്റെ നേരിട്ടുള്ള നിയന്ത്രണത്തിലാണ് പ്രവർത്തിക്കുന്നത്. 
സിംപതറ്റികവും പാരാസിംപതറ്റികവുമായ നാഡീയ പ്രവർത്തനങ്ങളിലൂടെയാണ് പെരുമാറ്റപ്രക്രിയ നിയന്ത്രിക്കപ്പെടുന്നത്. ഇതിന് ലിംബിക് സിസ്റ്റവുമായി അഭേദ്യബന്ധമുണ്ട്. (ലിംബിക് സിസ്റ്റവുമായുള്ള ബന്ധം നോക്കുക.)

ഹൈപ്പോതലാമസിന്റെ പ്രവർത്തനത്തിലെ വൈകല്യം നിമിത്തം നിരവധി രോഗാതുരതകൾ ഉണ്ടാകാം. മൂത്രത്തിലൂടെ ധാരാളം ജലം നഷ്ടപ്പെടുന്ന അവസ്ഥയായ ഡയബറ്റീസ് ഇൻസിപ്പിഡസ് വാസോപ്രസിന്റെ അളവ് കുറയുന്നതുമൂലമുണ്ടാകുന്നതാണ്. ശരീരോഷ്മാവിന്റെ കടുത്ത കുറയലാണ് ഹൈപ്പോതേർമിയ. പകൽസമയങ്ങളിൽ ഉറങ്ങുന്നതിന് അദമ്യമായ ആഗ്രഹം ഉണ്ടാകുന്നത് നാർകോലെപ്സി എന്നറിയപ്പെടുന്നു. ഭയവും ദേഷ്യവുമുണ്ടാകുമ്പോൾ ശരീരം ദുർബലമായി വ്യക്തി വീണുപോകുന്ന അവസ്ഥയാണ് കാറ്റാപ്ലക്സി. 


</doc>
<doc id="200142" url="https://ml.wikipedia.org/wiki?curid=200142" title="പൂർണ്ണിമ ജയറാം">
പൂർണ്ണിമ ജയറാം

ഫാസിലിന്റെ "മഞ്ഞിൽ വിരിഞ്ഞ പൂക്കളിലൂടെ" മലയാളചലച്ചിത്രലോകത്തേക്ക് കടന്നുവന്ന അഭിനേത്രിയാണ് പൂർണ്ണിമ ജയറാം. 1960 ജൂലൈ 18ന് മുംബൈയിൽ ജനിച്ചു. 1981 ൽ മഞ്ഞിൽ വിരിഞ്ഞ പൂക്കളിലെ അഭിനയത്തിന് മികച്ച നടിക്കുള്ള കേരളസംസ്ഥാന അവാർഡ് ലഭിച്ചു.1982 ൽ ഓളങ്ങളിലെ അഭിനയത്തിന് മലയാളത്തിലെ മികച്ച നടിക്കുള്ള ഫിലിംഫെയർ അവാർഡും ലഭിച്ചു.

മഞ്ഞിൽ വിരിഞ്ഞ പൂക്കൾ , വെളിച്ചം വിതറുന്ന പെൺകുട്ടി, ഊതിക്കാച്ചിയ പൊന്ന്, ഓളങ്ങൾ, ആ രാത്രി, ഞാൻ ഏകനാണ്, ഊമക്കുയിൽ, മറക്കില്ലൊരിക്കലും, പിൻ നിലാവ്, മഴനിലാവ്, കിന്നാരം, ഇത്തിരിനേരം ഒത്തിരികാര്യം, വെറുതെ ഒരു പിണക്കം എന്നീ ചിത്രങ്ങളിൽ നായികയായി അഭിനയിച്ചു. ഒത്തിരി ചിത്രങ്ങളിൽ സഹനടിയായും വേഷമിട്ടിട്ടുണ്ട്. ശങ്കർ, മമ്മൂട്ടി, ബാലചന്ദ്രമേനോൻ, അമോൽ പലേക്കർ, മോഹൻലാൽ, ദിലീപ്, ഷാനവാസ്, നെടുമുടി വേണു എന്നീ നായകതാരങ്ങളുടെ ജോഡിയായാണ് പൂർണിമ ഏറെ അഭിനയിച്ചിട്ടുള്ളത്.

ബോളിവുഡിൽ പഹേലി,ചമ്പ,ദില്ലഗി,രത്നദീപ് എന്നീ ചിത്രങ്ങളിൽ അഭിനയിച്ചു.തമിഴിൽ കിളിഞ്ചങ്ങൾ ,പയനങ്ങൾ മുടിവതില്ലൈ, ഡാർലിങ് ഡാർലിങ് ഡാർലിങ് എന്നീ സിനിമകൾ ഹിററുകൾ
ആയിരുന്നു.

തമിഴിലെ 80 കളിലെ സൂപ്പർ ഹീറോ ഭാഗ്യരാജ് ആണ് ഭർത്താവ് . ശന്തനു,ശരണ്യ എന്നിവരാണ് മക്കൾ .


</doc>
<doc id="200145" url="https://ml.wikipedia.org/wiki?curid=200145" title="റെഡ് ഹാറ്റ് സർട്ടിഫിക്കേഷൻ പ്രോഗ്രാം">
റെഡ് ഹാറ്റ് സർട്ടിഫിക്കേഷൻ പ്രോഗ്രാം

റെഡ് ഹാറ്റ് നടത്തുന്ന പ്രൊഫഷണൽ സർട്ടിഫിക്കേഷൻ പ്രോഗ്രാമാണ് റെഡ് ഹാറ്റ് സർട്ടിഫിക്കേഷൻ പ്രോഗ്രാം എന്നറിയപ്പെടുന്നത്. പ്രധാനമായും റെഡ് ഹാറ്റ് അഡ്​മിനിസ്ട്രേഷനിലാണ് കൂടുതലും പ്രൊഫഷണൽ സർട്ടിഫിക്കേഷൻ നൽകുന്നത്. 

എല്ലാ വിധത്തിലുള്ള സർട്ടിഫിക്കേഷനുകളും അതതു പരീക്ഷ വിജയിച്ചാൽ മാത്രമേ നൽകുകയുള്ളൂ. ഉദ്യോഗാർത്ഥിയുടെ കഴിവിനെ അടിസ്ഥാനമാക്കിയാണ് പരീക്ഷയിൽ മാർക്ക് നൽകുക. 1999-ലാണ് ഈ പരിപാടി ആദ്യമായി നടത്തിയത്.. ഇന്ന് ലോകത്താകമാനം 162 രാജ്യങ്ങളിലായി ഏകദേശം 75,000-ലധികം റെഡ്ഹാറ്റ് സർട്ടിഫൈഡ് പ്രൊഫഷണലുകളുണ്ട്.

പ്രാരംഭ കോഴ്സാണിത്. ഇതിൽ റെഡ് ഹാറ്റ് സിസ്റ്റം ഇൻസ്റ്റാലേഷൻ, കോൺഫിഗറേഷൻ എന്നിവയാണ് ഉൾപ്പെടുന്നത്. ഈ സർട്ടിഫിക്കേഷൻ ലഭിക്കണമെങ്കിൽ ലാബ് പരീക്ഷ വിജയിക്കണം. എഴുപത് ശതമാനമാണ് പാസ് മാർക്ക്.


</doc>
<doc id="200150" url="https://ml.wikipedia.org/wiki?curid=200150" title="ജോസഫ് വൈറ്റില">
ജോസഫ് വൈറ്റില

ഒരു മലയാള നോവലിസ്റ്റും പത്രാധിപരുമാണ് ജോസഫ് വൈറ്റില. 2012-ൽ സാഹിത്യ അക്കാദമിയുടെ സമഗ്ര സംഭാവനയ്ക്കുള്ള പുരസ്കാരത്തിനു ഇദ്ദേഹം അർഹനായി. ക്രിസ്ത്യൻ സർവീസ് സൊസൈറ്റിയുടെ മുഖപത്രമായ "സമയം" മാസികയുടെ പത്രാധിപരാണ് ഇദ്ദേഹം. 

രണ്ടു നാടകങ്ങളും തിരക്കഥകളും ഉൾപ്പെടെ ഇരുപത്തഞ്ചോളം കൃതികൾ ഇദ്ദേഹം രചിച്ചിട്ടുണ്ട്. ആദ്യമായി 18-ആം വയസ്സിൽ "ചരമ വാർഷികം" എന്ന കൃതി പ്രസിദ്ധീകരിച്ചു. "പാവങ്ങളുടെ പാഞ്ചാലി", "ആശ്രമം", "പാപങ്കീർത്തനം" എന്നീ കൃതികൾ രണ്ടാം വർഷം പുറത്തിറക്കി. ഇക്കാലയളവിൽ ഇദ്ദേഹം കിണർ നിർമ്മാണത്തിനുള്ള കോൺക്രീറ്റ് റിങ് കയറ്റിയ ഭാരവണ്ടി വലിക്കുന്ന ജോലി ചെയ്തു. കുറേക്കാലം ദ്വീപിലുള്ള സിനിമാ തിയേറ്ററിൽ ടിക്കറ്റു ശേഖരിക്കുന്ന ജോലി ചെയ്തു. സ്വാമി നിർമ്മലാനന്ദന്റെ ആശ്രമത്തിൽ അന്തേവാസിയായി കഴിഞ്ഞിരുന്ന അനുഭവങ്ങളിൽ നിന്നുമാണ് "ആശ്രമം" എന്ന കൃതി രചിച്ചത്. "നവദർശന" എന്ന നാടക ട്രൂപ്പ് തുടങ്ങിയെങ്കിലും പരാജയപ്പെട്ടു. വിജയ കരോട്ടിൽ സംവിധാനം നിർവഹിച്ച "ചെമ്മീൻകെട്ട്" എന്ന ചലച്ചിത്രത്തിനു തിരക്കഥ രചിച്ചു. എന്നാൽ സാമ്പത്തിക പ്രതിസഞ്ചി മൂലം ഈ ചിത്രം പുറത്തിറങ്ങിയില്ല. പിന്നീട് സിബി മലയിൽ സംവിധാനം ചെയ്ത "മുദ്ര" എന്ന ചിത്രത്തിനായി സഹസംവിധായകനായി പ്രവർത്തിച്ചു. ഇപ്പോൾ രണ്ട് നോവലുകളുടെ രചനയിലാണ് ജോസഫ്.


</doc>
<doc id="200153" url="https://ml.wikipedia.org/wiki?curid=200153" title="കൊച്ചുകടവന്ത്ര">
കൊച്ചുകടവന്ത്ര

കൊച്ചി നഗരത്തിന്റെ ഒരു ഭാഗമാണ് കൊച്ചുകടവന്ത്ര (ചെറിയകടവന്ത്ര). എറണാകുളം ജങ്ക്ഷൻ റെയിൽവേ സ്റ്റേഷനിൽ നിന്ന് തെക്ക് കിഴക്കായി 2 കിലോമീറ്ററോളം ദൂരത്തിലാണ് ഈ സ്ഥലം സ്ഥിതി ചെയ്യുന്നത്. കൊച്ചി എം.ജി റോഡിനു സമാന്തരമായി നിർമ്മിച്ച പനമ്പിള്ളി നഗർ അവന്യു റോഡിലൂടെ പനമ്പിള്ളി നഗർ ജങ്ഷനിൽ നിന്നും തെക്കോട്ട് പോയാൽ ചെന്നെത്തുന്നതു് കൊച്ചുകടവന്ത്രയിലാണ്. (കസ്തൂർബാ നഗർ , സൗത്ത് പനമ്പിള്ളി നഗർ എന്നീ ജനവാസ പ്രദേശങ്ങൾ കൊച്ചുകടവന്ത്രയിൽ ഉൾപ്പെടുന്ന). അവിടെ നിന്നു തേവര ജംഗ്ഷനെന്നറിയപ്പെടുന്ന, എം.ജി.റോഡിലെ, പെരുമാനൂർ ജംഗ്ഷനിലുമെത്താം. ചെറിയകടവന്ത്രയെന്നു വിളിച്ചിരുന്ന കൊച്ചുകടവന്ത്ര പേരണ്ടൂർ കനാലിൽ നിന്നും ജലവായൂവിഹാറിനു വടക്കുകൂടി തെക്കോട്ടൊഴുകുന്ന കോയിത്തറ തോടിനും, പേരണ്ടൂർ കനാലിനും, തേവര കനാലിനും ഇടയിൽ കനാലുകളാൽ ചുറ്റപ്പെട്ടു കിടക്കുന്ന ഒരു ചെറിയ ഭൂവിഭാഗമാണു്. നാലു പാലങ്ങളാൽ ചുറ്റുപാടുകളുമായി ബന്ധിപ്പിക്കപ്പെട്ടിരിക്കുന്നു.


</doc>
<doc id="200156" url="https://ml.wikipedia.org/wiki?curid=200156" title="ഫന്റാസ്മഗോറി">
ഫന്റാസ്മഗോറി

ഫന്റാസ്മഗോറി 1908-ലെ ഒരു ഫ്രഞ്ച് ആനിമേഷൻ ചിത്രമാണ്. എമിലി കോൾ എന്നയാളാണ് നിർമ്മാണവും സംവിധാനവും ചെയ്തത്. പല ചലച്ചിത്ര ചരിത്രകാരന്മാരും ഇതിനെ ആനിമേഷൻ ഉപയോഗിക്കുന്ന ആദ്യ കാർട്ടൂൺ സിനിമയായാണ് കണക്കാക്കുന്നത്. 

ലളിതമായ വരകൾ കൊണ്ടുള്ള ഒരു കോൽ രൂപം സഞ്ചരിക്കുന്നതും രൂപം മാറുന്ന പല വസ്തുക്കളെയും കണ്ടുമുട്ടുന്നതുമാണ് കഥാതന്തു. ചിത്രകാരന്റെ കൈകൾ പ്രത്യക്ഷപ്പെടുന്ന സീനുകളും ചിത്രത്തിലുണ്ട്. ഒരു കോമാളിയും ഒരു മാന്യനുമാണ് പ്രധാന കഥാപാത്രങ്ങൾ. 

അപ്പോഴേയ്ക്കും വിസ്മൃതമായിരുന്ന ഇൻകൊഹറന്റ് പ്രസ്ഥാനത്തിന് ഒരു ശ്രദ്ധാഞ്ചലിയാണ് ഈ ചിത്രം. ചിത്രത്തിന്റെ പേർ പത്തൊൻപതാം നൂറ്റാണ്ടിന്റെ മദ്ധ്യകാലത്തുണ്ടായിരുന്ന ഫന്റാസ്മോഗ്രാഫ് എന്ന ഭിത്തികളിൽ ചിത്രങ്ങൾ തെളിയിച്ചിരുന്ന ഒരുപകരണത്തെ സൂചിപ്പിക്കുന്നു. 

എമിലി കോൾ ""ഫന്റാസ്മഗോറി "" എന്ന ചിത്രത്തിനുവേണ്ടി 1908 ഫെബ്രുവരി മുതൽ മേയ് മാസം വരെയോ ജൂൺ മാസം വരെയോ ജോലി ചെയ്തു. നീളം കുറവേയുള്ളൂവെങ്കിലും ബോധാവസ്ഥയുടെ ഒഴുക്ക് എന്ന ശൈലിയിൽ ധാരാളം ഘടകങ്ങൾ ഇതിൽ ഉൾപ്പെടുത്തപ്പെട്ടിട്ടുണ്ട്. 

1908 ആഗസ്റ്റ് 17-നാണ് ചിത്രം പുറത്തിറങ്ങിയത്. 

ചിത്രങ്ങൾ പേപ്പറിൽ വരച്ച ശേഷം നെഗറ്റീവ് ഫിലിമിൽ പകർത്തിയാണ് ചലച്ചിത്രം നിർമിച്ചത്. ഇതു മൂലമാണ് ബ്ലാക്ക് ബോർഡിൽ വരച്ച മാതിരിയുള്ള ലക്ഷണം ചിത്രത്തിനുള്ളത്. 

700 നിശ്ചല ചിത്രങ്ങൾ രണ്ടു പ്രാവശ്യം വീതം ക്യാമറയിൽ പകർത്തിയാണ് ചലച്ചിത്രം നിർമിച്ചത്. ജെ. സ്റ്റുവാർട്ട് ബ്ലാക്ക്ടൺ എന്നയാളുടെ "ചോക്ക് ലൈൻ എഫക്ട്"; ജോർജസ് മെലിയാസിന്റെ, സ്റ്റോപ് ട്രിക്ക് എന്നിവ ഈ ചിത്രത്തിൽ ഉപയോഗിച്ചിട്ടുണ്ട്.


</doc>
<doc id="200158" url="https://ml.wikipedia.org/wiki?curid=200158" title="ഇന്ദ്രിയാതീത സന്ദേശം">
ഇന്ദ്രിയാതീത സന്ദേശം

ഇന്ദ്രിയ സഹായമില്ലാതെയുള്ള പരസ്പര അന്ത:കരണ ജ്ഞാന വിദ്യ അഥവാ ഒരു വ്യക്തിയിൽ നിന്നു മറ്റൊരു വ്യക്തിയിലേയ്ക്കു മനുഷ്യ സംവേദനാത്മകത ഉപയോഗിക്കാതെയുള്ള വിവര കൈമാറ്റമാണ് ഇന്ദ്രിയാതീത സന്ദേശം (telepathy) എന്നറിയപ്പെടുന്നത്. ഗ്രീക്കിൽ നിന്നുള്ള ഈ പദത്തിലെ "τῆλε, ടെലി" അർത്ഥമാക്കുന്നത് "വിദൂര" എന്നും "πάθος, പാത്തോസ്" അല്ലെങ്കിൽ -"പതീയ" എന്നതിനർത്ഥം "വികാരം, ജ്ഞാനം, അഭിനിവേശം, കഷ്ടത, അനുഭവം" എന്നൊക്കെയാണ്.) ഈ പദം 1882 ൽ പ്രമുഖ ഗവേഷകനും മാനസിക ഗവേഷേണ സമൂഹത്തിന്റെ (SPR) സ്ഥാപകനുമായ ഫെഡ്രിക് മെയേർസ് ഉപയോഗിച്ചു. ആധുനിക ശാസ്ത്രം ഇതൊരു വസ്തുതാപരമായ പ്രതിഭാസമായി പരിഗണിക്കുന്നില്ല എന്നിരിക്കലും ഇതിനെ പറ്റി പഠിക്കുന്നതിനും മനസ്സിലാക്കുന്നതിനും ഉപയോഗത്തിനും ആയി പല പരീക്ഷണവും പഠനവും നടക്കുന്നുണ്ട്. പക്ഷേ ഈ പരീക്ഷണമൊന്നും തന്നെ വിശ്വസനീയമായ പരീക്ഷണ ശാലകളിൽ വിജയകരമായി നടന്നതല്ല. പക്ഷേ ഭാരതിയ തത്ത്വചിന്തകരും മഹർഷിമാരും പണ്ട് മുതൽ ഈ രീതി ഉപയോഗിച്ചിരുന്നതായി കരുതപ്പെടുന്നു. പരകായ പ്രവേശത്തിന്റെ ആദ്യ ഘട്ടങ്ങൾ ഒരു ഉദാഹരണമാണ്‌.

ശരിയായ നിയന്ത്രണങ്ങളുടേയും ആവർത്തനക്ഷമതയുടേയും അഭാവമാണ് ടെലിപതി പരീക്ഷണങ്ങൾ ചരിത്രപരമായി വിമർശിക്കപ്പെടുന്നതിന്റെ പ്രധാന കാരണം. ടെലിപതി നിലവിലുണ്ടെന്നതിന് ബോധ്യപ്പെടുത്തുന്ന തെളിവുകളൊന്നുംതന്നെ നിലവിലില്ലാത്തിനാൽ ഈ വിഷയം പൊതുവെ ശാസ്ത്ര സമൂഹം ഒരു കപട ശാസ്ത്രമായി കണക്കാക്കുന്നു.

റോജർ ലഖർസ്റ്റ്, ജാനറ്റ് ഓപ്പൺഹൈം തുടങ്ങിയ ചരിത്രകാരന്മാരുടെ അഭിപ്രായത്തിൽ പാശ്ചാത്യ നാഗരികതയിലെ ടെലിപ്പതി എന്ന സങ്കല്പത്തിന്റെ ഉത്ഭവം പത്തൊൻപതാം നൂറ്റാണ്ടിന്റെ അവസാനത്തിൽ സൊസൈറ്റി ഫോർ സൈക്കിക്കൽ റിസർച്ചിന്റെ രൂപീകരണത്തിൽ കണ്ടെത്താനാകും. ഭൗതികശാസ്ത്രം ഗണ്യമായ പുരോഗതി കൈവരിച്ചതിനാൽ, അസാധാരണമായ മാനസിക പ്രതിഭാസങ്ങൾ മനസിലാക്കാൻ സഹായിക്കുമെന്ന പ്രതീക്ഷയോടെ, മാനസിക പ്രതിഭാസങ്ങളിൽ (ഉദാ. ജീവജാലങ്ങളിലടങ്ങിയിരിക്കുന്ന ഒരു അദൃശ്യ പ്രകൃതിശക്തി അഥവാ അനിമൽ മാഗ്നെറ്റിസം) ശാസ്ത്രീയ ആശയങ്ങൾ പ്രയോഗിക്കപ്പെട്ടു. ടെലിപതിയുടെ ആധുനിക ആശയം ഈ പശ്ചാത്തലത്തിലാണ് ഉയർന്നുവന്നത്.

ടെലിപ്പതി നിലവിലുണ്ടോ ഇല്ലയോ എന്ന് വസ്തുനിഷ്ഠമായി വിശകലനം ചെയ്യുന്നതിന് പകരം ടെലിപതി "തെളിയിക്കാൻ" ശ്രമിച്ചതിന് SPR സ്ഥാപക അംഗങ്ങളായ ഫ്രെഡറിക് ഡബ്ല്യു. എച്ച്. മിയേഴ്സ്, വില്യം എഫ്. ബാരറ്റ് എന്നിവരെ മാനസിക ഗവേഷകൻ എറിക് ഡിങ്‌വാൾ നിശിതമായി വിമർശിച്ചിരുന്നു.

പത്തൊൻപതാം നൂറ്റാണ്ടിന്റെ അവസാനത്തിൽ, മാന്ത്രികനും മാനസികശാസ്ത്രജ്ഞനുമായ വാഷിംഗ്ടൺ ഇർവിംഗ് ബിഷപ്പ് മാനസിക വ്യാപാര വായനാ പ്രകടനങ്ങൾ നടത്തുമായിരുന്നു. അമാനുഷിക ശക്തികളൊന്നും അവകാശപ്പെടാതിരുന്ന ബിഷപ്പ് തന്റെ ശക്തികളെ പേശികളുടെ സംവേദനക്ഷമതയിലേക്ക് (അബോധാവസ്ഥയിലുള്ള ശാരീരിക സൂചകങ്ങളിൽ നിന്ന് ചിന്തകൾ വായിക്കുന്നതിന്) സന്നിവേശിപ്പിച്ചതായി സൂചിപ്പിച്ചു. ബ്രിട്ടീഷ് മെഡിക്കൽ ജേണലിന്റെ എഡിറ്ററും മനഃശാസ്ത്രജ്ഞൻ ഫ്രാൻസിസ് ഗാൽട്ടണും ഉൾപ്പെടെ ഒരു കൂട്ടം ശാസ്ത്രജ്ഞരോടൊപ്പമായിരുന്നു ബിഷപ്പിന്റെ നിരീക്ഷണങ്ങൾ. ഒരു മേശപ്പുറത്തെ തിരഞ്ഞെടുത്ത സ്ഥലം ശരിയായി തിരിച്ചറിയുക, മറഞ്ഞിരിക്കുന്ന വസ്തുവിനെ കണ്ടെത്തുക ചെയ്യുക എന്നിങ്ങനെ നിരവധി അസാധാരണ കൃത്യങ്ങൾ ബിഷപ്പ് വിജയകരമായി നടത്തി. പരീക്ഷണ സമയത്ത് ബിഷപ്പിന് ശരിയായ ഉത്തരം അറിയാവുന്ന ഒരു ആളുമായി ശാരീരിക ശാരീരിക സമ്പർക്കം ആവശ്യമായിരുന്നതിനാൽ അദ്ദേഹം സഹായിയുടെ കൈയോ കൈത്തണ്ടയോ പിടിച്ചിരുന്നു. ശാസ്ത്രജ്ഞരുടെ നിഗമനം ബിഷപ്പ് ഒരു യഥാർത്ഥ ടെലിപാത്ത് അല്ല, മറിച്ച് ഐഡിയോമോട്ടർ (അബോധാവസ്ഥയിൽ ചലനങ്ങൾ സൃഷ്ടിക്കുന്ന ഒരു മാനസിക പ്രതിഭാസം) ചലനങ്ങൾ കണ്ടെത്തുന്നതിന് അദ്ദേഹം തന്റെ ഉയർന്ന നൈപുണ്യം ഉപയോഗിച്ചു എന്നായിരുന്നു.


</doc>
<doc id="200168" url="https://ml.wikipedia.org/wiki?curid=200168" title="കെ. അജയൻ">
കെ. അജയൻ

പ്രമുഖനായ ഒരു ഇന്ത്യൻ ഫുട്ബോൾ താരമാണ് കെ. അജയൻ. 2002 - 03 ലെ സന്തോഷ് ട്രോഫി നേടിയ കേരള ഫുട്ബോൾ ടീമിലെ അംഗമായിരുന്നു. 
ചടയമംഗലം പുത്തൻവീട്ടിൽ കൃഷ്ണൻനായരുടെയും ലളിതാമ്മയുടെയും മകനായ കെ. അജയൻ ഫുട്‌ബോൾ തട്ടിത്തുടങ്ങുന്നത് തന്റെ വിദ്യാലയം കൂടിയായ എസ്.വി.എച്ച്.എസിന്റെ ഗ്രൗണ്ടിലാണ്. സ്‌കൂൾ പഠനകാലത്ത് നാട്ടിൻപുറത്തെ മഹാത്മാ ക്ലബ്ബിലൂടെ ക്ലബ്ബ് ഫുട്‌ബോളിലേക്കും അജയൻ പ്രവേശിച്ചു. തുടർന്ന് കേരളത്തിന്റെ തെക്കൻ പ്രദേശങ്ങളിലെ വിവിധ ഫുട്‌ബോൾ ടൂർണമെന്റുകളിൽ കളിച്ചു. നിലമേൽ എൻ.എസ്.എസ് കോളേജിലെയും തിരുവനന്തപുരം എം.ജി കോളേജിലെയും പഠനകാലത്ത്, യൂണിവേഴ്‌സിറ്റി ടീമിലൂടെ കേരളാ ഫുട്‌ബോളിൽ അരങ്ങേറ്റം കുറിച്ച അദ്ദേഹം പിന്നീട് ഇന്ത്യൻ ഫുട്‌ബോൾ ചരിത്രത്തിന്റെ ഭാഗമായിത്തീർന്നു.
നീണ്ട ഇടവേളയ്ക്കുശേഷം 2002-03 കാലയളവിൽ കേരളം സന്തോഷ് ട്രോഫി നേടുമ്പോൾ മധ്യനിരയിലെ കരുത്തായി അജയൻ കളിക്കളത്തിൽ നിറഞ്ഞുനിന്നു. ആവശ്യഘട്ടങ്ങളിൽ പ്രതിരോധത്തിലേക്ക് ഉൾവലിയുവാനും അവസരം ലഭിക്കുമ്പോൾ പഴുതുകൾ സൃഷ്ടിച്ച് എതിർ ടീമിന്റെ ഗോൾമുഖത്തേക്ക് മുന്നേറാനും അജയൻ ഒരുപോലെ മിടുക്കുകാട്ടി. വിജയനും അഞ്ചേരിക്കും ശേഷം ഇന്ത്യൻ ടീമിൽ അജയൻ ഇടംനേടി. നെഹ്‌റു കപ്പിൽ തന്റെ അരങ്ങേറ്റ മത്സരത്തിൽ ലോംഗ് റേഞ്ചിലൂടെ അത്ഭുതപ്പെടുന്ന ഗോൾ അജയന്റെ വകയായിരുന്നു.

സാഫ് കപ്പ്, നെഹ്‌റു കപ്പ്, എൽ.ജി കപ്പ്, എ.എഫ്.സി ചലഞ്ച് കപ്പ് തുടങ്ങിയവയെല്ലാം ഇന്ത്യ നേടിയ വിജയങ്ങൾ അജയന്റേതുകൂടിയായിരുന്നു. ദേശീയലീഗിൽ എസ്.ബി.റ്റി, മഹീന്ദ്ര, വാസ്‌കോ ഗോവ, പുന എഫ്.സി, ചിരാഗ് യുണൈറ്റഡ് ടീമുകൾക്കുവേണ്ടി ബൂട്ടണിഞ്ഞ അജയൻ മഹീന്ദ്ര, പുന എഫ്.സി, ചിരാഗ് യുണൈറ്റഡ് എന്നിവയുടെ ക്യാപ്റ്റനായിരുന്നു. ഇപ്പോൾ ആരോഗ്യവകുപ്പിൽ ഉദ്യോഗസ്ഥനാണ്.


</doc>
<doc id="200186" url="https://ml.wikipedia.org/wiki?curid=200186" title="നി കൊ ഞാ ചാ">
നി കൊ ഞാ ചാ

നവാഗതനായ ഗിരീഷ് സംവിധാനം ചെയ്ത് 2013-ൽ പുറത്തിറങ്ങിയ മലയാളചലച്ചിത്രമാണ് നി കൊ ഞാ ചാ (നിന്നേം കൊല്ലും ഞാനും ചാവും). സണ്ണി വെയ്ൻ, പ്രവീൺ അനഡിൽ, സഞ്ജു, ഷാനി, പൂജിത മേനോൻ, രോഹിണി മറിയം ഇടിക്കുള, പാർവ്വതി നായർ, സിജ റോസ് എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. സംവിധായകൻ തന്നെ ചിത്രത്തിന്റെ തിരക്കഥ രചിച്ചിരിക്കുന്നു. ഉർവ്വശി തീയറ്റേഴ്സിന്റെ ബാനറിൽ സന്ദീപ് സേനൻ, വിനു എം. തോമസ് എന്നിവർ ചേർന്നാണ് ഈ ചിത്രം നിർമ്മിച്ചിരിക്കുന്നത്.




</doc>
<doc id="200200" url="https://ml.wikipedia.org/wiki?curid=200200" title="വഴിത്തല">
വഴിത്തല

തൊടുപുഴയ്ക്കും കൂത്താട്ടുകുളത്തിനുമിടയിൽ ഇടുക്കി ജില്ലയിൽ വഴിത്തല സ്ഥിതി ചെയ്യുന്നു.


</doc>
<doc id="200209" url="https://ml.wikipedia.org/wiki?curid=200209" title="ജടായു">
ജടായു

ഹിന്ദു ഇതിഹാസമായ രാമായണം അനുസരിച്ച് സൂര്യസാരഥിയായ അരുണന്റെ പുത്രനാണ് ജടായു (സംസ്കൃതം: जटायुः ജടായുഃ, തമിഴ്: சடாயு ചടായു). ജടായു ഒരു കഴുകൻ (സംസ്കൃതം: गृध्रः) ആണ്. ശ്യേനിയാണ് ജടായുവിന്റെ മാതാവ്. രാമന്റെ പിതാവായ ദശരഥന്റെ പഴയ സുഹൃത്താണ് ജടായു. രാവണൻ സീതയെ അപഹരിച്ചു ലങ്കയിലേക്കു പോകുമ്പോൾ മാർഗ്ഗമധ്യേ ജടായു സീതയെ രക്ഷികാൻ ശ്രമിക്കുന്നു. രാവണനുമായുള്ള യുദ്ധത്തിൽ രാവണൻ ജടായുവിന്റെ ചിറകുകൾ അരിഞ്ഞ് ജടായുവിനെ പരാജയപ്പെടുത്തുന്നു. രാമലക്ഷ്മണന്മാർ സീതയെ അന്വേഷിച്ചുവരുമ്പോൾ മാർഗ്ഗമധ്യേ മരിക്കാറായ ജടായുവിനെ കാണുന്നു. രാവണനുമായി താൻ ചെയ്ത യുദ്ധത്തെപ്പറ്റി ജടായു രാമലക്ഷ്മണന്മാരോട് പറയുകയും രാവണൻ സീതയെ അപഹരിച്ചുകൊണ്ടുപോയ ദിക്ക് കാട്ടിക്കൊടുക്കുകയും ചെയ്യുന്നു. 

കുട്ടിക്കാലത്ത് ജടായു തന്റെ ഭ്രാതാവ് സമ്പാതിയുമായി (സംസ്കൃതം: सम्पातिः) മത്സരിച്ചു പറക്കുമായിരുന്നു. അങ്ങനെയുള്ള ഒരു മത്സരത്തിൽ ഉയർന്നു പറന്ന ജടായു സൂര്യകിരണങ്ങളാൽ പൊള്ളിപ്പോകുമായിരുന്നു. സമ്പാതി തന്റെ ചിറകുകൾ വിടർത്തിപ്പിടിച്ച് ജടായുവിനെ സൂര്യാതാപത്തിൽനിന്ന് രക്ഷിച്ചു. എന്നാൽ ഈ ശ്രമത്തിൽ സമ്പാതിക്ക് സ്വന്തം ചിറകുകൾ നഷ്ടപ്പെട്ടു. ശേഷിച്ച ജീവിതം സമ്പാതി ചിറകില്ലാതെ ജീവിച്ചു.


</doc>
<doc id="200210" url="https://ml.wikipedia.org/wiki?curid=200210" title="അക്കേഷ്യ മരം">
അക്കേഷ്യ മരം

ഉഷ്ണമേഖലാ രാജ്യങ്ങളിൽ വ്യാപകമായി കൃഷി ചെയ്തു വരുന്ന ഒരിനം നിത്യഹരിത വൃക്ഷമാണ് അക്കേഷ്യ (ശാസ്ത്രീയനാമം: "Acacia auriculiformis"). കേരളത്തിൽ വനവത്കരണത്തിന്റെ ഭാഗമായി അക്കേഷ്യ ഇന്ന് വ്യാപകമായി കൃഷി ചെയ്യപ്പെടുന്നു. ഓസ്ട്രേലിയയാണ് വൃക്ഷത്തിന്റെ സഹജമായ വാസമേഖല.

മരങ്ങൾ ഏകദേശം 15 വരെ മീറ്റർ വരെ ഉയരത്തിൽ വളരുന്നു. ഇലകൾക്ക് 7 മുതൽ 15 സെന്റീമീറ്റർ വരെ നീളവും 1.5 സെന്റീമീറ്റർ വീതിയും കാണുന്നു. ഇലയിലെ സമാന്തര സിരകൾ വ്യക്തമായി കാണാവുന്നതാണ്. ഇവ മൂന്നു മുതൽ അഞ്ചു വരെ കാണപ്പെടുന്നു. വാസനയുള്ള ചെറിയ പൂക്കൾക്ക് നേർത്ത മഞ്ഞ നിറമാണ്. ഫെബ്രുവരി മുതൽ മൂന്നു മാസത്തോളം സസ്യം പുഷ്പിക്കുന്നു. നീർവാഴ്ച ഉള്ള മണ്ണിൽ പൂക്കാലം രണ്ട് മാസത്തോളം നീളുന്നു. വിത്തിനു ജീവനക്ഷമത കുറവാണെങ്കിലും പുനരുത്ഭവം നന്നായി നടക്കുന്നു. പുനരുത്ഭവം വിത്ത് വഴിയും വേരുകൾ വഴിയും നടക്കുന്നുണ്ട്. തടിക്ക് വെള്ളയും കാതലും ഉണ്ടെങ്കിലും തടി പൊട്ടിപ്പോകുന്നതിനാൽ ഫർണിച്ചർ നിർമ്മാണത്തിനു യോഗ്യമല്ല. തടി വിറകായി ഉപയോഗിക്കുന്നു. മരത്തിനു വരൾച്ചയെ അതിജീവിക്കാൻ സാധിക്കുന്നുണ്ട്.

1984-1987 കാലഘട്ടത്തിൽ വനവൽക്കരണത്തിന്റെ ഭാഗമായി കേരളത്തിൽ വഴിയരികിലും മറ്റും ധാരാളമായി അക്കേഷ്യ വെച്ചുപിടിപ്പിച്ചിരുന്നു.

തരിശുഭൂമിയിൽ വനവൽക്കരണം നടത്താനും ചതുപ്പുകൾ വറ്റിക്കാനും വിറകിനുമൊക്കെയായി ഉപയോഗിക്കുന്ന അക്കേഷ്യ തദ്ദേശ ജൈവവൈവിധ്യത്തിനും വൻഭീഷണി ഉയർത്തുന്നു. വനമേഖലകൾക്കും ജീവിവർഗങ്ങൾക്കും പുല്ലിനങ്ങൾക്കും കടുത്ത ഭീഷണിയാണ് അക്കേഷ്യ. ഇവ മണ്ണിൽ നിന്നും വൻതോതിൽ ജലാംശം വലിച്ചെടുക്കുന്നു. സസ്യം പുഷ്പിക്കുമ്പോൾ വായുവിൽ പൂമ്പൊടി കലർന്ന് പരിസരവാസികൾക്ക് അലർജിയും ശ്വാസകോശരോഗങ്ങളും ഉണ്ടാക്കുന്നു.



</doc>
<doc id="200221" url="https://ml.wikipedia.org/wiki?curid=200221" title="കലിദിനസംഖ്യ">
കലിദിനസംഖ്യ

കലിദിന സംഖ്യ എന്നു വെച്ചാൽ കലിയുഗാരംഭം മുതൽ കഴിഞ്ഞു പോയ ദിവസങ്ങളുടെ എണ്ണം എന്നു സാമാന്യമായി നിർവചിക്കാം. കലിയുഗത്തിന്റെ തുടക്കം ഗ്രിഗോറിയൻ കലണ്ടർ പ്രകാരം ബി സി 3101 ജനുവരി 23 മുതൽ എന്ന് കണക്കാക്കപ്പെടുന്നു. (ജൂലിയൻ കലണ്ടർ പ്രകാരം 18.02.3102 ബി സി)
കലിവർഷം 3926 ൽ ആണ് കൊല്ല വർഷം (Malayalam Era) തുടങ്ങിയത്.അതായത് A D 825ൽ. അതിനാൽ കൊല്ല വർഷത്തോട് 3926 കൂട്ടിയാൽ കലിവർഷം ലഭിക്കും. (കൊല്ല വർഷത്തോട് 825 കൂട്ടിയാൽ ക്രിസ്തു വർഷവും ലഭിക്കും.) 

കമ്പ്യൂട്ടർ അധിഷ്ഠിധമായ കാലഗണനകൾക്ക് ഏറ്റവും സൗകര്യപ്രദമായ രൂപം കാലത്തിന്റെ ഒരു അംഗീകൃത ബിന്ദുവിൽ നിന്ന് തുടങ്ങി, പകലും രാത്രിയും മാറിവരുന്ന (യഥാർത്ഥത്തിൽ നമുക്കനുഭവപ്പെടുന്ന) ദിവസങ്ങളും അവയുടെ ദശാംശഭാഗങ്ങളായി മണിക്കൂറുകളും എണ്ണിക്കണക്കാക്കുക എന്നതാണ്. സാധാരണ ബീജഗണിത സമവാക്യങ്ങൾ ഉപയോഗിച്ച് കാലത്തിന്റെ കണക്കു കൂട്ടലുകൾ എളുപ്പം സാധിക്കുമെന്ന മെച്ചം ഇതിനുണ്ട്. അധിവർഷവും ഫെബ്രുവരിയിലെ തീയതികളും പോലുള്ള ആശയക്കുഴപ്പങ്ങൾ കൂടാതെത്തന്നെ കണക്കു കൂട്ടാം. തുടർച്ചയായതും അതിദീർഘവുമായ കാലത്തിന്റെ ഏതു ബിന്ദുവിലാണ് നമ്മളിപ്പോൾ എത്തിച്ചേർന്നത് എന്ന് എളുപ്പം മനസ്സിലാക്കാൻ ഈ വഴിയാണുത്തമം. 

കൊല്ലവർഷത്തിൽ നിന്നു മീന മാസത്തിന്റെ അവസാന ദിവസത്തിന്റെ കലിദിന സംഖ്യ കണ്ടുപിടിക്കുവാൻ ഈ സൂത്ര വാക്യം ഉപയോഗിക്കാവുന്നതാണ്:
1187+3926 X 365.25807
ഇതിൽ 1187 എന്നത് 2012 ജൂലൈയിലെ കൊല്ലവർഷവും, 365.25807 എന്നത് ഭാരതീയ കാലഗണന പ്രകാരം ഒരു വർഷത്തിൽ ആകെ ഉള്ള ദിവസങ്ങളും ആണ്. 
കലിവർഷം 3926 ൽ ആണ് കൊല്ല വർഷം (Malayalam Era) തുടങ്ങിയത്. അതിനാൽ കൊല്ല വർഷത്തോട് 3926 കൂട്ടിയാൽ കലിവർഷം ലഭിക്കും. മേടം ഒന്നു മുതലുള്ള ദിവസങ്ങളുടെ എണ്ണം ഇതിനോടൊപ്പം കൂട്ടിയാൽ അതത് ദിവസത്തെ കലിദിന സംഖ്യ ലഭിക്കും. കൊല്ലവർഷമാസങ്ങളിൽ ദിവസങ്ങളുടെ എണ്ണത്തിൽ മാറ്റങ്ങൾ പതിവാണ് എന്നും അറിയുക.

2012 ജൂലൈ 15 ന്റെ കലിദിന സംഖ്യ=1867658 (Sunday)

ഒമ്പതാം നൂറ്റാണ്ടിന് മുൻപ് തന്നെ കലിദിന സംഖ്യാ രൂപം വ്യാപകമായി ഭാരതത്തിൽ ഉപയോഗത്തിലിരുന്നതായി ചരിത്ര വസ്തുതകൾ തെളിയിക്കുന്നു. പരൽപ്പേര് എന്ന ഗൂഢഭാഷയിൽ കലിദിന സംഖ്യകൾ ദക്ഷിണേന്ത്യയിൽ ഉപയോഗത്തിലിരുന്നിരുന്നു.



</doc>
<doc id="200225" url="https://ml.wikipedia.org/wiki?curid=200225" title="കല്ലുസോഡ">
കല്ലുസോഡ

ജലത്തിൽ കാർബൺ ഡയോക്സൈഡ് നിറച്ച ദാഹശമനിയാണ് കല്ലുസോഡ. ഈ ജലം സോഡാജലം എന്നറിയപ്പെടുന്നു. ജലം നിറക്കുന്ന കുപ്പിയുടെ പ്രത്യേകത മൂലമാണ് ഇവ കല്ലുസോഡ എന്നറിയപ്പെടുന്നത്. കുപ്പിയുടെ കഴുത്തുഭാഗത്ത് ഒരു ഗോലി (വട്ട്) ഉൾപ്പെടുത്തിയാണ് കുപ്പി നിർമ്മിക്കുന്നത്. ജലം നിറച്ച ശേഷം പ്രത്യേകമായ സംവിധാനം വഴി കുപ്പിയിൽ കാർബൺ ഡയോക്സൈഡ് നിറയ്ക്കുമ്പോൾ ഈ ഗോലി ഉയർന്ന് കുപ്പിയുടെ വായ അടയുന്നു. കുപ്പിയുടെ വായയിൽ കൈവിരൽ കടത്തിയോ പ്രത്യേക അടപ്പ് ഉപയോഗിച്ചോ ആണ് കുപ്പിക്കുള്ളിലെ വാതകം പുറന്തള്ളുന്നത്. ശേഷം ഇത് കുടിക്കാൻ ഉപയോഗിക്കുന്നു.

ബ്രിട്ടീഷുകാരുടെ കാലം മുതൽ മലയാളിയുടെ ജീവിതത്തിന്റെ ഭാഗമായിരുന്നു കല്ലുസോഡ. എന്നാൽ, വ്യാവസായികമായ പുരോഗതി മൂലം ഇവയുടെ ഉപയോഗം ഇന്ന് കുറവാണ്.


</doc>
<doc id="200229" url="https://ml.wikipedia.org/wiki?curid=200229" title="മാതംഗലീല ഗജരക്ഷണശാസ്ത്രം">
മാതംഗലീല ഗജരക്ഷണശാസ്ത്രം

തിരുമംഗലത്തു നീലകണ്ഠൻ മൂസ്സ് രചിച്ച ആനയുടെ ഉത്പത്തിവിവരങ്ങളും ഗജചികിത്സാക്രമങ്ങളും മറ്റും അടങ്ങിയ സംസ്കൃത ഗ്രന്ഥമായ മാതംഗലീലയുടെ മലയാളം വ്യാഖ്യാനമാണ് മാതംഗലീല ഗജരക്ഷണശാസ്ത്രം. ചെറുവള്ളി നാരായണൻ നമ്പൂതിരി ആണ് ഈ ഗ്രന്ഥത്തിന്റെ രചയിതാവ്. ഗജലക്ഷണ ശാസ്ത്രം എന്ന പ്രാചീന ഗ്രന്ഥത്തെ അടിസ്ഥാനമാക്കിയാണ് മാതംഗലീല എഴുതിയിട്ടുള്ളത്.

പാലകാപ്യ മുനി രചിച്ച പാലകാപ്യം (ഹസ്തായുർവേദം) എന്ന ഗ്രന്ഥത്തെ ആസ്പദമായെഴുതിയ മാതംഗലീല എന്ന പുസ്തകത്തിന്റെ മലയാളം വ്യാഖ്യാനമാണ് ഇത്. 2005 ഒക്ടോബറിലാണ് ആദ്യമായി പ്രസിദ്ധീകൃതമായത്. സംസ്കൃത ശ്ലോകങ്ങൾ മലയാളം ലിപിയിലെഴുതിയതും അതിന്റെ അർത്ഥവുമാണ് പുസ്തകത്തിൽ കൊടുത്തിരിക്കുന്നത്


</doc>
<doc id="200231" url="https://ml.wikipedia.org/wiki?curid=200231" title="കർത്താവിന്റെ വചനം">
കർത്താവിന്റെ വചനം

ബെനഡിക്ട് പതിനാറാമൻ മാർപ്പാപ്പ പുറത്തിറക്കിയ നാലാമത് ചാക്രികലേഖനമാണ് കർത്താവിന്റെ വചനം (Verbum Domini). 2010 സെപ്റ്റംബർ 30-നാണ് ഈ ചാക്രിക ലേഖനം പുറത്തിറക്കിയത്. ദൈവത്തിന്റെ വചനം, ദൈവവചനം സഭയിൽ, ദൈവവചനം ലോകത്തിൽ എന്നിങ്ങനെ മൂന്നു ഭാഗങ്ങളായാണ്‌ അപ്പസ്‌തോലിക ആഹ്വാനം വിവരിക്കപ്പെട്ടിരിക്കുന്നത്‌. ദൈവവചനം സഭയുടെ ജീവിതത്തിലും ദൗത്യത്തിലും എന്ന വിഷയത്തിലൂന്നിയാണ് കർത്താവിന്റെ വചനം എന്ന ഈ ചാക്രിക ലേഖനം രചിച്ചിരിക്കുന്നത്.

രണ്ടാം വത്തിക്കാൻ കൗൺസിലിന്റെ ദൈവവചനം ("Dei Verbum") എന്ന പ്രമാണരേഖയ്‌ക്കു ശേഷം ദൈവവചനത്തെ സംബന്ധിച്ചു ലഭിക്കുന്ന ആധികാരികവും സമഗ്രവുമായ പ്രബോധനരേഖയാണിത്. 


</doc>
<doc id="200233" url="https://ml.wikipedia.org/wiki?curid=200233" title="വാഴക്കുല (കവിത)">
വാഴക്കുല (കവിത)

ചങ്ങമ്പുഴ കൃഷ്ണപ്പിള്ള രചിച്ച ഒരു കവിതയാണ് വാഴക്കുല. "മലയപ്പുലയനാ മാടത്തിൻമുറ്റത്തു മഴ വന്ന നാളൊരു വാഴ നട്ടു" എന്നു തുടങ്ങുന്ന വരികളുള്ള ഈ കവിത രക്തപുഷ്പങ്ങൾ എന്ന സമാഹാരത്തിലാണു് ഉൾക്കൊള്ളിച്ചിട്ടുള്ളത്.

ജന്മി-കുടിയാൻ വ്യവസ്ഥയ്ക്കെതിരായ കവിയുടെ രോഷം ഈ കവിതയിൽ വ്യക്തമാണ്. 
മലയാപ്പുലയനാ മാടത്തിൻമുറ്റത്തു
മഴ വന്ന നാളൊരു വാഴ നട്ടു.
മനതാരിലാശകൾപോലതിലോരോരോ
മരതകക്കൂമ്പു പൊടിച്ചുവന്നു.
അരുമാക്കിടാങ്ങളിലോന്നായതിനേയു-
മഴകിപ്പുലക്കള്ളിയോമനിച്ചു.

മഴയെല്ലാം പോയപ്പോൾ, മാനം തെളിഞ്ഞപ്പോൾ
മലയന്റെ മാടത്ത പാട്ടുപാടി.
മരമെല്ലാം പൂത്തപ്പോൾ ,കുളിർകാറ്റു വന്നപ്പോൾ
മലയന്റെ മാടവും പൂക്കൾ ചൂടി.
വയലിൽ വിരിപ്പൂ വിതയ്ക്കേണ്ട കാലമായ്
വളരെ പ്പണിപ്പാടു വന്നു കൂടി.
ഉഴുകുവാൻ രാവിലെ പോകും മലയനു-
മഴകിയും-പോരുമ്പോളന്തിയാവും.

ചെറുവാഴത്തയ്യിനു വെള്ളമൊഴിക്കുവാൻ
മറവിപറ്റാറില്ലവർക്കു ചെറ്റും,
അനുദിനമങ്ങനെ ശുശ്രൂഷചെയ്കയാ-
ലതുവേഗവേഗം വളർന്നുവന്നു;
അജപാലബാലനിൽ ഗ്രാമീണബാലത-
ന്നനുരാഗകന്ദളമെന്നപോലെ!

പകലോക്കെപ്പൈതങ്ങളാ വാഴത്തൈത്തണൽ-
പ്പരവതാനിക്കുമേൽ ചെന്നിരിക്കും.
പൊരിയും വയറുമായുച്ചക്കൊടുംവെയിൽ
ചൊരിയുമ്പോ,ഴുതപ്പുലാക്കിടങ്ങൾ,
അവിടെയിരുന്നു കളിപ്പതു കാൺകി, ലേ-
തലിയാത്ത ഹൃത്തുമലിഞ്ഞു പോകും!

കരയും ചിരിക്കു,മിടയ്ക്കിടെ ത്തമ്മിലാ-
'ക്കരുമാടിക്കുട്ടന്മാർ' മല്ലടിക്കും!
അതു കാൺകെ പ്പൊരിവെയിലിൻ ഹൃദയത്തിൽ ക്കൂടിയു-
മലിവിന്റെ നനവൊരു നിഴൽ വിരിക്കും!

അവശന്മാ,രാർത്തന്മാ,രാലംബഹീനന്മാ-
രവരുടെസങ്കടമാരറിയാൻ?
അവരർദ്ധനഗ്നന്മാ,രാതപമഗ്നമാ-
രവരുടെ പട്ടിണിയെന്നു തീരാൻ?

അവരാർദ്രചിത്തന്മാ,രപഹാസപാത്രങ്ങ-
ളവരുടെ ദുരിതങ്ങളെങ്ങൊടുങ്ങാൻ? 
ഇടതിങ്ങിനിറയുന്നു നിയമങ്ങൾ, നീതിക-
ളിടമില്ലവർക്കൊന്നു കാലുകുത്താൻ !

ഇടറുന്ന കഴൽവയ്പ്പൊടുഴറിക്കുതിക്കയാ-
ണിടയില്ല ലോകത്തിനിവരെ നോക്കാൻ.
ഉമിനീരിറക്കാതപ്പാവങ്ങൾ ചാവുമ്പോ-
ളുദകക്രിയപോലും ചെയ്തിടേണ്ട.

മദമത്തവിത്തപ്രതാപമേ, നീ നിന്റെ
മദിരോത്സവങ്ങളിൽ പങ്കുകൊള്ളൂ!

പറയുന്നു മാതേവൻ- " ഈ ഞാലിപ്പൂവന്റെ 
പഴമെത്ര സാദോള്ളതായിരിക്കും !"
പരിചോ, ടനുജന്റെ വാക്കിൽ ചിരി വന്നു
പരിഹാസഭാവത്തിൽ തേവനോതി:
"കൊലവരാറായി, ല്ലതിനുമുമ്പേതന്നെ
കൊതിയന്റെ നാക്കത്തു വെള്ളം വന്നു!"

പരിഭവിച്ചീടുന്നു നീലി :"അന്നച്ചന-
തരി വാങ്ങാൻ വല്ലോർക്കും വെട്ടി വിക്കും."
"കരുനാക്കുകൊണ്ടൊന്നും പറയാതെടി മൂശേട്ടെ!"
കരുവള്ളോൻ കോപിച്ചോരാജ്ഞ നൽകി!

അതു കേ, ട്ടെഴുന്നേറ്റു ദൂരത്തു മാറിനി-
ന്നവനെയവളൊന്നു ശുണ്ഠി കൂട്ടി

"പഴമായാ നിങ്ങളെക്കാണാണ്ടെ സൂത്രത്തി-
പ്പകുതീം ഞാനൊററയ്ക്കു കട്ടു തിന്നും!"

"അതു കാണാ,മുവ്വടീ ചൂരപ്പഴാ നെന-
ക്കതിമോഹമേറെക്കടന്നുപോയോ!
ദുരമൂത്ത മറുതേ, നിൻതൊടയിലെത്തൊലിയന്നി-
ക്കരുവള്ളോനുരിയണോരുരിയൽ കണ്ടോ!.."
ഇതു വിധം നിത്യമാ വാഴച്ചുവട്ടി,ല -
ക്കൊതിയസമാജം നടന്നു വന്നു.

കഴിവതും വേഗം കുലയ്ക്കണ,മെന്നുള്ളിൽ-
ക്കരുതിയിരിക്കുമാ വാഴപോലും!
അവരുടെയാഗ്രഹമത്രയ്ക്കഗാധവു-
മനുകമ്പനീയവുമായിരുന്നു!

ഒരു ദിനം വാഴകുലച്ചതു കാരണം
തിരുവോണം വന്നു പുലക്കുടിലിൽ,
കലഹിക്കാൻ പോയില്ല പിന്നീടോരിക്കലും
കരുവള്ളോൻ നീലിയോടെന്തുകൊണ്ടോ!

അവളൊരുകള്ളിയാ,ണാരുമറിഞ്ഞിടാ-
തറിയാമവൾക്കെന്തും കട്ടുതിന്നാൻ.
അതുകൊണ്ടവളോടു സേവകൂടീടുകി-
ലവനുമതിലൊരു പങ്കു കിട്ടാം .

കരുവള്ളോൻ നീലിതൻ പ്രാണനായ്‌, മാതെവൻ
കഴിവതും കേളനെ പ്രീതനാക്കി.
നിഴൽ നീങ്ങി നിമിഷത്തിൽ നിറനിലാവോതുന്ന
നിലയല്ലോനിർമ്മല ബാല്യകാലം !

അരുമക്കിടാങ്ങൾതന്നാനന്ദം കാൺകയാ-
ലഴകിക്കു ചിത്തം നിറഞ്ഞു പോയി.
കുല മൂത്തു വെട്ടിപ്പഴുപ്പിച്ചെടുക്കുവാൻ
മലയനുമുള്ളിൽ തിടുക്കമായി.
അവരോമൽപ്പൈതങ്ങൾക്കങ്ങനെയെങ്കിലു-
മവനൊരു സമ്മാനമേകാമല്ലോ.
അരുതവനെല്ലുനുറുങ്ങി യത്നിക്കിലു-
മരവയർക്കഞ്ഞിയവർക്കു നൽകാൻ,
ഉടയോന്റെ മേടയി,ലുണ്ണികൾ പഞ്ചാര-
ച്ചുടുപാലടയുണ്ടു റങ്ങിടുമ്പോൾ,
അവനുടെ കണ്മണിക്കുഞ്ഞുങ്ങൾ പട്ടിണി-
ക്കലയണമുച്ചക്കൊടുംവെയിലിൽ!
അവരുടെ തൊണ്ടനനയ്ക്കുവാനുള്ളതെ-
ന്തയലത്തെ മേട്ടിലെത്തോട്ടുവെള്ളം!

കനിവറ്റ ലോകമേ, നീ നിന്റെ ഭാവനാ-
കനകവിമാനത്തിൽ സഞ്ചരിക്കൂ,
മുഴുമതി പെയ്യുമപ്പൂനിലാവേറ്റുകൊ-
ണ്ടഴകിനെത്തേടിയലഞ്ഞുകൊള്ളൂ,
പ്രണയത്തിൽ കൽപ്പകത്തോപ്പിലെ, പ്പച്ചില -
ത്തണലിലിരുന്നു കിനാവുകാണൂ.
ഇടനെഞ്ഞു പൊട്ടി, യീ പ്പാവങ്ങളിങ്ങനെ-
യിവിടെക്കിടന്നു തുലഞ്ഞിടട്ടെ.
അവർതൻ തലയോടുകൾ കൊണ്ടു വിത്തേശ്വര-
രരമന കെട്ടിപ്പടുത്തിടട്ടെ.
അവരുടെ ഹൃദ്രക്തമൂറ്റിക്കുടിച്ചവ-
രവകാശഗർവ്വം നടിച്ചിടട്ടെ.
ഇവയൊന്നും നോക്കേണ്ട,കാണേണ്ട, നീ നിന്റെ
പവിഴപ്പൂങ്കാവിലലഞ്ഞുകൊള്ളൂ !

മലയനാ വാഴയെ സ്പർശിച്ച മാത്രയിൽ
മനതാരിൽ നിന്നൊരിടി മുഴങ്ങി.
അതിനുടെ മാറ്റൊലി ചക്രവാളം തകർ-
ത്തലറുന്ന മട്ടിലവനു തോന്നി.
പകലിന്റെ കുടൽമാലച്ചുടുചോരത്തെളി കുടി-
ച്ചകലത്തിലമരുന്നിതന്തിമാർക്കൻ!
ഒരു മരപ്പാവപോൽ നിലകൊള്ളും മലയനി-
ല്ലൊരുതുള്ളി രക്തമക്കവിളിലെങ്ങും !
അനുമാത്രം പൊള്ളുകയാണവനാത്മാവൊ-
രസഹനീയാതപജ്ജ്വാല മൂലം!
അമിതസന്തുഷ്ടിയാൽ തുള്ളിക്കളിക്കയാ-
ണരുമക്കിടാങ്ങൾ തൻ ചുറ്റുമായി;
ഇലപോയി, തൊലി പോയി,മുരടിച്ചോരിലവിനെ
വലയം ചെയ്തുലയുന്ന ലതകൾ പോലെ.

അവരുടെ മിന്നിവിടർന്നൊരക്കണ്ണുക -
ളരുതവനങ്ങനെ നോക്കി നിൽക്കാൻ .
അവരുടെ കൈകൊട്ടിപ്പൊട്ടിച്ചിരിക്കൽ ക-
ണ്ടവനന്തരംഗം തകർന്നു പോയി.
കുല വെട്ടാൻ കത്തിയുയർത്തിയ കൈയ്യുകൾ
നിലവിട്ടു വാടിത്തളർന്നു പോയി.

കരുവള്ളോൻ നീലിക്കൊരുമ്മ കൊടുക്കുന്നു,
കരളിൽ തുളുമ്പും കുതൂഹലത്താൽ.
അവളറിയാതുടനസിതാധരത്തിൽ നി-
ന്നവിടെങ്ങുമുതിരുന്നു മുല്ലപ്പൂക്കൾ.

മലയന്റെ കണ്ണിൽ നിന്നിറ്റിറ്റു വീഴുന്നു
ചിലകണ്ണീർക്കണികകൾ പൂഴിമണ്ണിൽ .
അണുപോലും ചലനമറ്റമരുന്നിതവശരാ
യരികത്തുമകലത്തും തരുനിരകൾ!

സരസമായ്‌ മാതേവൻ കേളന്റെ തോളത്തു
വിരൽത്തട്ടിത്താളം പിടിച്ചു നിൽപ്പൂ.
അണിയിട്ടിട്ടനുമാത്രം വികസിക്കും കിരണങ്ങ-
ളണിയുന്നു കേളന്റെ കടമിഴികൾ!

ഇരുൾ വന്നു മൂടുന്നു മലയന്റെ കൺമുമ്പി,-
ലിടറുന്നു കാലുകളെന്തു ചെയ്യും ?
കുതിരുന്നു മുന്നിലത്തിമിരവും കുരുതിയിൽ
ചതിവീശും വിഷവായു തിരയടിപ്പൂ!

അഴകി,യാ മാടത്തി,ലേങ്ങലടിച്ചടി-
ച്ചഴലുകയാ,ണിതിനെന്തു ബന്ധം ?..
കുല വെട്ടി!-മോഹിച്ചു,മോഹിച്ചു, ലാളിച്ച
കുതുകത്തിൻ പച്ചക്കഴുത്തു വെട്ടി!-
കുല വെട്ടി!- ശൈശവോല്ലാസ കപോതത്തിൻ
കുളിരൊളിപ്പൂവൽ ക്കഴുത്തു വെട്ടി!-

തെരുതെരെക്കൈകൊട്ടിത്തുള്ളിക്കളിക്കുന്നു
പരമസന്തുഷ്ടരായ്ക്കണ്മണികൾ.

ഒരു വെറും പ്രേതം കണക്കതാ മേൽക്കുമേൽ
മലയന്റെ വക്ത്രം വിളർത്തു പോയി!

കുലതോളിലേന്തിപ്രതിമയെപ്പോലവൻ
കുറെനേരമങ്ങനെ നിന്നുപോയി!

അഴിമതി, യക്രമ, മത്യന്ത രൂക്ഷമാ-
മപരാധം , നിശിതമാമശനീപാതം!
കളവെന്തന്നറിയാത്ത പാവങ്ങൾ പൈതങ്ങൾ
കനിവറ്റലോകം കപട ലോകം !
നിസ്സ്വാർത്ഥസേവനം. നിർദ്ദയ മർദ്ദനം
നിസ്സഹായത്വം, ഹാ, നിത്യ ദുഃഖം!

നിഹതനിരാശാതിമിരം ഭയങ്കരം !
നിരുപാധികോഗ്രനിയമഭാരം !-
ഇതിനൊക്കെ പ്രതികാരം ചെയ്യാതടങ്ങുമോ
പതിതരെ നിങ്ങൾ തൻ പിന്മുറക്കാർ?

കുല തോളിലേന്തി പ്രതിമപോലങ്ങനെ
മലയനാ മുറ്റത്തു നിന്നു പോയി.
അരുത,വനൊച്ച പൊങ്ങുന്നതില്ല ,ക്കരൾ
തെരുതെരെപ്പേർത്തും തുടിപ്പു മേന്മേൽ !
ഒരു വിധം ഗദ്ഗദം ഞെക്കിഞെരുക്കിയ
കുറെയക്ഷരങ്ങൾ തെറിപ്പൂകാറ്റിൽ:
" കരയാതെ മക്കളെ..കൽപ്പിച്ചു..തമ്പിരാൻ ..
ഒരു വാഴ വേറെ ...ഞാൻ കൊണ്ടു പോട്ടെ !"

മലയൻ നടക്കുന്നു -- നടക്കുന്നു മാടത്തി-
ലലയും മുറയും നിലവിളിയും !
അവശന്മാ,രാർത്തന്മാ,രാലംബഹീനന്മാ-
രവരുടെ സങ്കടമാരറിയാൻ?
പണമുള്ളോർ നിർമിച്ച നീതിക്കിതിലൊന്നും
പറയുവാനില്ലേ?-ഞാൻ പിൻവലിച്ചു !...


</doc>
<doc id="200235" url="https://ml.wikipedia.org/wiki?curid=200235" title="രക്ത പ്ലാസ്മ">
രക്ത പ്ലാസ്മ

രക്തത്തിന്റെ 50% വും വരുന്ന ദ്രാവകഭാഗമാണ് രക്തപ്ലാസ്‌മ. വൈക്കോലിന്റെ നേരിയ മഞ്ഞ നിറമുള്ള ഈ ദ്രാവകം ശരീരഭാരത്തിന്റെ 5% വരെ വരുന്നു. എഴുപത് കിലോഗ്രാം ഭാരമുള്ള ഒരു മനുഷ്യനിൽ ഏകദേശം 3500 mL പ്ലാസ്മയുണ്ടാകും. സുപ്രധാനമാംസ്യങ്ങളായ ഫൈബ്രിനോജൻ, ആൽബുമിൻ എന്നിവ പ്ലാസ്മയിലാണുള്ളത്. യൂറിയ, യൂറിക്കാസിഡ്, ക്രിയാറ്റിനിൻ, ഗ്ലൂക്കോസ്, ഹോർമോൺ, ആന്റിബോഡി എന്നിങ്ങനെ രക്തത്തിലെ എല്ലാവിധരാസരൂപങ്ങളും സംവഹനത്തിന് രക്തപ്ലാസ്മയെ ഉപയോഗിക്കുന്നു. രക്തം കട്ടപിടിപ്പിക്കുന്ന ഫൈബ്രിനോജനും മറ്റ് രക്തക്കട്ട രൂപവല്ക്കരണത്തിന് സഹായിക്കുന്ന രക്തത്തിലെ പദാർത്ഥങ്ങളും രക്തകോശങ്ങളും ഒഴിവാക്കിയാൽ ലഭിക്കുന്ന ദ്രാവകമാണ് സീറം.

100 മില്ലി ലിറ്റർ രക്തത്തിൽ പ്ലാസ്മാ പ്രോട്ടീനുകൾ അഥവാ മാംസ്യങ്ങൾ ഏകദേശം 6 മുതൽ 8 വരെ ഗ്രാം ഉണ്ടാകും. ഇവയെ പ്രധാനമായും മേജർ ഫ്രാക്ഷൻ എന്നും മൈനർ ഫ്രാക്ഷൻ എന്നും തരംതിരിച്ചിരിക്കുന്നു. 
ആൽബുമിന്റെ അളവ് 3.5-5 g/dL ആണ്. 69000 ആണ് ഇതിന്റെ തൻമാത്രാ ഭാരം. കരളിൽ ഉത്പാദിപ്പിക്കപ്പെടുന്ന ഈ മാംസ്യം ഉയർന്ന ഗാഢതയിൽ രക്തത്തിലുള്ളതിനാൽ രക്തത്തിന്റെ ഓസ്മോട്ടിക് മർദ്ദം ക്രമീകരിക്കാൻ സഹായിക്കുന്നു.
ഗ്ലോബുലിന്റെ അളവ് 1.5-3 g/dL ആണ്. 90000-150000 ആണ് തൻമാത്രാ ഭാരം. ആൽഫാ ഗ്ലോബുലിൻ, ബീറ്റാ ഗ്ലോബുലിൻ, ഗാമാ ഗ്ലോബുലിൻ എന്നിങ്ങനെ ഇവയ്ക്ക് വിഭജനമുണ്ട്. കരളിലും അസ്ഥികളിലും പ്ലീഹയിലുമാണ് ഇവ ഉത്പാദിപ്പിക്കപ്പെടുന്നത്. 
ഫൈബ്രിനോജന്റെ രക്തത്തിലെ അളവ് 0.3 g/dL ആണ്. തൻമാത്രാഭാരം 340000 ഉള്ള ഈ മാംസ്യം കരളിൽ ഉത്പാദിപ്പിക്കപ്പെടുന്നു. രക്തം കട്ടപിടിക്കാൻ സഹായിക്കുകയാണ് ഇവയുടെ ധർമ്മം.
ഹാപ്റ്റോഗ്ലോബുലിൻ ഹീമോഗ്ലോബിനുമായി ചേർന്നുണ്ടാകുന്ന ഗ്ലൈക്കോപ്രോട്ടീനുകൾ, എൽ.ഡി.എൽ(ലോ ഡെൻസിറ്റി ലിപ്പോ പ്രോട്ടീൻ), എച്ച്.ഡി.എൽ(ഹൈ ഡെൻസിറ്റി ലിപ്പോ പ്രോട്ടീൻ), വി.എൽ.ഡി.എൽ(വെരി ലോ ഡെൻസിറ്റി ലിപ്പോ പ്രോട്ടീൻ), മെറ്റലോപ്രോട്ടീനുകൾ (ലോഹീയ മാംസ്യങ്ങൾ) എന്നിവയും രക്തപ്ലാസ്മയുടെ ഘടകങ്ങളാണ്. 
ഫ്രെഷ് ഫ്രോസൻ പ്ലാസ്മ (fresh frozen plasma (FFP)) ആയോ Plasma Frozen Within 24 Hours After Phlebotomy (PF24) ആയോ പ്ലാസ്മയെ രക്തനിവേശനത്തിൽ നൽകാറുണ്ട്. എ.ബി.രക്തഗ്രൂപ്പുകാരിൽ ആന്റിബോഡികൾ എന്ന പ്രതിദ്രവ്യങ്ങൾ ഇല്ലാത്തതിനാൽ ഇവരിലെ രക്തത്തിൽ നിന്നാ അഫാരസിസ് എന്ന പ്രക്രിയ വഴി പ്ലാസ്മ സ്വീകരിച്ച് പ്ലാസ്മാദാനത്തിന് നൽകാറുണ്ട്. അതിനാൽ AB രക്തഗ്രൂപ്പ് പ്ലാസ്മയുടെ കാര്യത്തിൽ സാർവ്വികദാതാവ് (Universal donor) എന്നറിയപ്പെടുന്നു.


</doc>
<doc id="200236" url="https://ml.wikipedia.org/wiki?curid=200236" title="തലമുറകൾ">
തലമുറകൾ

ഒ.വി. വിജയൻ രചിച്ച ഒരു നോവലാണ് തലമുറകൾ. 1997-ലാണ് ഇത് ആദ്യം പ്രസിദ്ധീകൃതമായത്. ജാതീയതയെ പുതിയ കാഴ്ച്ചപ്പാടിൽ സമീപിക്കുന്ന പുസ്തകമാണിതെന്ന് പുറം ചട്ടയിലെ വിവരണം അവകാശപ്പെടുന്നു. 

ബ്രാഹ്മണ്യം നേടാനുള്ള തീവ്രശ്രമം, അതുനേടിക്കഴിഞ്ഞപ്പോൾ തോന്നുന്ന നിഷ്പ്രയോജനത, കഠിനാദ്ധ്വാനത്തിലൂടെ നേടിയെടുത്ത ബ്രാഹ്മണ്യത്തോടുള്ള അവജ്ഞ എന്നിവ വിവിധ തലമുറകളിലൂടെ പുസ്തകം അവതരിപ്പിക്കുന്നുണ്ടത്രേ. 


</doc>
<doc id="200239" url="https://ml.wikipedia.org/wiki?curid=200239" title="ബട്ടികോള രൂപത">
ബട്ടികോള രൂപത

റോമൻ കത്തോലിക്കാ സഭയുടെ കീഴിൽ ശ്രീലങ്കയിലെ ഒരു രൂപതയാണ് ബത്തികോള രൂപത. 2012 ജൂലൈ 3-നാണ് ബെനെഡിക്ട് പതിനാറാമൻ മാർപ്പാപ്പ പുതിയ രൂപത പ്രഖ്യാപിച്ചത്. നിലവിലുണ്ടായിരുന്ന ട്രിങ്കോമാലി-ബത്തികോള രൂപതയുടെ ഭാഗമായിരുന്ന ബത്തികോളാ പ്രവിശ്യയാണ് പുതിയ രൂപതയായി ഉയർത്തിയത്. കൊളമ്പോ അതിരൂപതയുടെ കീഴിലാണ് ബത്തികോള രൂപത സ്ഥിതി ചെയ്യുന്നത്. അതിരൂപതയുടെ കീഴിലെ 11-ആമത് രൂപതയാണ് ബത്തികോള. ട്രിങ്കോമാലിയുടെ സഹായ മെത്രാനായിരുന്ന ബിഷപ്പ് ജോസഫ് പൊന്നൈയ്യായെയാണ് രൂപതയുടെ മെത്രാനായി നിയോഗിച്ചിരിക്കുന്നത്. ശ്രീലങ്കയുടെ വടക്കു കിഴക്കൻ തീരത്ത് ബംഗാൾ ഉൾക്കടലിനു സമീപത്തായി എട്ടു ചതുരശ്രകിലോമീറ്ററാണ് രൂപതയുടെ വിസ്തീർണ്ണം. രൂപതയിൽ 24 ഇടവകകളിലായി 35 രൂപതാ വൈദികരും 13 സന്യാസ വൈദികരും 50 സന്യാസിനിമാരും സേവനമനുഷ്ഠിക്കുന്നുണ്ട്. 60000 അംഗങ്ങളാണ് രൂപതയുടെ കീഴിലുള്ളത്. 



</doc>
<doc id="200242" url="https://ml.wikipedia.org/wiki?curid=200242" title="ടണ്ണേജ്">
ടണ്ണേജ്

മധ്യയുഗത്തിൽ ഇംഗ്ലണ്ടിൽ നിലവിലിരുന്ന ഒരു നികുതി സമ്പ്രദായം. ഇത് ഉളവാക്കിയ സാമൂഹിക-സാമ്പത്തിക പ്രത്യാഘാത ങ്ങൾ ഇംഗ്ലണ്ടിൽ ഒരു ആഭ്യന്തരയുദ്ധത്തിനു വരെ വഴിതെളിക്കുകയുണ്ടായി.

എ. ഡി. 1350-ലാണ് ടണ്ണേജ് നടപ്പിൽ വന്നത്. ഇംഗ്ലണ്ടിലേക്ക് ഇറക്കുമതി ചെയ്യുന്ന ഓരോ ടൺ വീഞ്ഞിനും ചുമത്തിവന്ന നികുതിയായിരുന്നു ടണ്ണേജ്. 252 ഗ്യാലൻ ഉൾക്കൊള്ളുന്ന ഒരു ബാരൽ വീഞ്ഞ് ടൺ (tun) എന്ന പേരിലാണ് അറിയപ്പെട്ടിരുന്നത്. കയറ്റിറക്കുമതി ചെയ്യുന്ന മറ്റു ചരക്കുകൾക്കുമേൽ ചുമത്തുന്ന നികുതി പൗണ്ടേജ് എന്ന പേരിൽ അറിയപ്പെട്ടിരുന്നു.

ഇംഗ്ലണ്ടിലെ രാജാവും വ്യാപാരികളും തമ്മിൽ ഉണ്ടാക്കിയ ഒരുടമ്പടിയുടെ അടിസ്ഥാനത്തിലായിരുന്നു വീഞ്ഞിന് ടണ്ണേജ് ഏർപ്പെടുത്തിയത്. രാജാവിന്റെ സ്വേച്ഛാധികാരത്തെ നിയന്ത്രിക്കുന്നതിനുവേണ്ടി പാർലമെന്റിന്റെ അനുമതിയോടെ മാത്രമേ ടണ്ണേജ് ചുമത്താവൂ എന്ന് തുടക്കംമുതലേ പാർലമെന്റ് വ്യവസ്ഥ ചെയ്തിരുന്നു. 1625-ൽ ചാൾസ് I-ന് ഒരു വർഷത്തേക്ക് ടണ്ണേജ് പിരിക്കുന്നതിനുള്ള അവകാശമേ പാർലമെന്റ് നൽകിയിരുന്നുള്ളൂ. എന്നാൽ ആ കാലാവധിക്കുശേഷവും പാർലമെന്റിനെ ധിക്കരിച്ചുകൊണ്ട് ചാൾസ് I ടണ്ണേജ് വസൂലാക്കിക്കൊണ്ടിരുന്നു. തന്മൂലം ടണ്ണേജ് പിരിക്കുന്നതിൽ നിന്ന് രാജാവിനെ തടഞ്ഞു കൊണ്ടുള്ള നിയമം 1629-ൽ പാർലമെന്റ് പാസ്സാക്കി. ഇത് രാജാവും പാർലമെന്റും തമ്മിലുള്ള സംഘർഷത്തിന് ഇടയാക്കി. ഇംഗ്ലീഷ് ആഭ്യന്തരയുദ്ധത്തിലേക്ക് വഴിതെളിച്ച സംഭവവികാസങ്ങളിൽ ഒന്നാണ് ടണ്ണേജ് പ്രശ്നം. 1787-ൽ ടണ്ണേജ് നിർത്തലാക്കപ്പെടുകയും ചെയ്തു.

2. കപ്പലിന്റെ ഭാരവാഹകശേഷിയെ സൂചിപ്പിക്കുന്നതിനും ടണ്ണേജ് എന്ന പദം ഉപയോഗിക്കുന്നുണ്ട്. കപ്പലിന്റെ മൊത്തം ടണ്ണേജ് എന്നത് കപ്പലിൽ ചരക്കുനിറച്ച സ്ഥലത്തിന്റെ ഉള്ളളവാണ്.


</doc>
<doc id="200245" url="https://ml.wikipedia.org/wiki?curid=200245" title="ടർക്മെൻ">
ടർക്മെൻ

ടർക് മെനിസ്ഥാനിലെ ഭൂരിപക്ഷജനവിഭാഗം. ടർക് മെൻ ഭാഷ സംസാരിക്കുന്ന ഇവരുടെ ജനസംഖ്യ ഏതാണ്ട് 30 ലക്ഷത്തോളമുണ്ട്. 25 ലക്ഷത്തോളം ടർക് മെനുകൾ ടർക്മെനിസ്ഥാനിലും ബാക്കി അഫ്ഗാനിസ്ഥാന്റെയും ഇറാനിന്റെയും അതിർത്തികളിലും വസിക്കുന്നു. മധ്യേഷ്യ, തുർക്കി, ഇറാക്ക് എന്നിവിടങ്ങളിലും ഇവരെ കാണാം.

ബി. സി. രണ്ടാം സഹസ്രാബ്ദത്തോളം പഴക്കമുള്ള സംസ്കാരമാണ് ടർക് മെൻ വംശജരുടേത്. അതിപ്രാചീന കാലഘട്ടത്തിൽ തന്നെ ടർക് മെനിസ്ഥാനിൽ കൃത്രിമ ജലസേചന സംവിധാനങ്ങൾ വികസിപ്പിച്ചിരുന്നു. അതിനാൽ നഗരാധിഷ്ഠിതമായ ഒരു വാണിജ്യനാഗരികത നിലനിന്നിരുന്നതായി പുരാവസ്തുഗവേഷകർ ചൂണ്ടിക്കാണിച്ചിട്ടുണ്ട്. ബി. സി. 4-ാം ശ.-ത്തിൽ അലക്സാണ്ടർ ചക്രവർത്തി ടർക് മെനിസ്ഥാൻ കീഴടക്കി. എ. ഡി. 3-ാം ശ. മുതൽ സസാനിഡ്സ്, എഫ്താലൈറ്റ്സ്, ഹുയാങ്-നൂ, ടർകിക് കോക് ടർക് എന്നീ രാജവംശങ്ങളാണ് ടർക് മെനിസ്ഥാനിൽ ഭരണം നടത്തിയിരുന്നത്.

എ. ഡി. 716-ൽ ഈ പ്രദേശം ഖലീഫമാരുടെ അധീനതയിലായതോടെയാണ് ടർക് മെനുകൾ മുസ്ലീം മത വിശ്വാസികളായത്. ഇപ്പോൾ ടർക് മെനുകൾ സുന്നിമുസ്ലീങ്ങളായി അറിയപ്പെടുന്നു. 13-ാം ശ.-ത്തിൽ ജെങ്കിസ്ഖാന്റെ മംഗോൾ സാമ്രാജ്യം ടർക് മെനിസ്ഥാനെ കീഴടക്കിയതോടെ, ടർക് മെനുകളിൽ ഭൂരിഭാഗവും നാടോടികളായി മാറുകയാണുണ്ടായത്. ചെറിയൊരു വിഭാഗം കച്ചവടത്തിലേക്കു തിരിയുകയും ചെയ്തിട്ടുണ്ട്. 19-ആം ശതകത്തിന്റെ അന്ത്യത്തിൽ ഇവർ റഷ്യൻ സാമ്രാജ്യത്തിന്റെ അധീനതയിലായി.

അടുത്തകാലം വരെയും ടർക് മെനുകൾ നാടോടി ജീവിതരീതിയാണ് അവലംബിച്ചിരുന്നത്. കൂട്ടുകുടുംബസംവിധാനവും പിതൃദായക്രമവും പിന്തുടരുന്നു. ഇവർ അനവധി സ്വതന്ത്രഗോത്ര വിഭാഗങ്ങളായി വിഭജിക്കപ്പെട്ടിരിക്കുന്നു. ചാൻഡോർ, എർസാരി, അലെയ്ലി, സാലോർ, സാരിക്ക്, ടെക്കോ, ഗോക്ക്ലാൻ, യോമുത്ത് എന്നിവയാണ് പ്രധാന ഗോത്രങ്ങൾ. അധിവാസഭൂമിയുടെ ഭൂരിഭാഗവും ഫലഭൂയിഷ്ഠത കുറഞ്ഞ വരണ്ട ഭൂപ്രദേശങ്ങളാണ്. ഇപ്പോൾ ഇതിൽപ്പെട്ട ഭൂരിഭാഗം ആളുകളും കാർഷിക ജീവിതം നയിക്കുന്നവരാണ്. ടർക് മെനിസ്ഥാൻ സോവിയറ്റ് അധീനതയിലാകുന്നതുവരെയും ഇവർ കൊള്ളയും പിടിച്ചുപറിയും ഉപജീവനമാർഗ്ഗമായി സ്വീകരിച്ചിരുന്നു. ടർക് മെനുകൾ ആയിരക്കണക്കിനു പേർഷ്യക്കാരെ ആക്രമിച്ചു കീഴടക്കുകയും അടിമച്ചന്തകളിൽ വിൽക്കുകയും ചെയ്തിരുന്നതായി ചരിത്രപണ്ഡിതർ രേഖപ്പെടുത്തിയിട്ടുണ്ട്. 1930-കളിൽ ടർക് മെനിസ്ഥാൻ, ഇറാൻ, എന്നിവിടങ്ങളിലെ ഗവൺമെന്റുകളാണ് ഇവരുടെ കൊള്ള സംസ്കാരത്തിന് അന്ത്യം കുറിച്ചത്. അങ്ങനെയാണ് ഭൂരിപക്ഷമാളുകൾ കാർഷികവൃത്തി സ്വീകരിക്കുവാനിടയായത്. ആട്, കുതിര, ഒട്ടകം, കഴുത, ഇതര കന്നുകാലികൾ എന്നിവയുടെ പരിപാലനവും ഇവരുടെ ഉപജീവനമാർഗങ്ങളാണ്. മുൻ സോവിയറ്റ് യൂണിയന്റെ സഹായത്തോടെയാണ് വൻകിട ജലസേചന പദ്ധതികൾ നിർമിച്ചിട്ടുള്ളത്. ഇത് ഒരു കാർഷിക-വ്യാവസായിക സമൂഹത്തിന്റെ രൂപീകരണത്തിന് സഹായകമായിട്ടുണ്ട്. ചോളം, ഉരുളക്കിഴങ്ങ്, തക്കാളി, മുന്തിരി തുടങ്ങിയവയാണ് പ്രധാനവിളകൾ. കമ്പിളിപരവതാനിയുടെ നിർമ്മാണത്തിന് സമ്പദ്വ്യവസ്ഥയിൽ ഗണ്യമായ സ്ഥാനമുണ്ട്. ടർക് മെൻ അധിവാസപ്രദേശങ്ങൾ, സാമ്പത്തിക പ്രവർത്തനങ്ങളെ അടിസ്ഥാനമാക്കി വിവിധ മേഖലകളായി തിരിച്ചിരിക്കുന്നു. ഒരു മേഖലയുടെ തലവൻ 'ഖാൻ' എന്ന പേരിൽ അറിയപ്പെടുന്നു. മുൻ സോവിയറ്റ് യൂണിയന്റെ അധീനതയിലായിരുന്നപ്പോൾ ഈ സംവിധാനം നിർത്തലാക്കുകയുണ്ടായി. 


</doc>
<doc id="200248" url="https://ml.wikipedia.org/wiki?curid=200248" title="ടർട്യൂഫ്">
ടർട്യൂഫ്

മോള്യേർ രചിച്ച ഫ്രഞ്ച് നാടകം. പതിനേഴാം നൂറ്റാണ്ടിലെ ഫ്രാൻസിൽ മോള്യേർ തുടങ്ങിവച്ച ഗദ്യനാടക രൂപമായ 'ഫാഴ്സി'ന്റെ ഒരു മാതൃകയാണിത്. പ്രാചീനഗ്രീസിലെ കോമഡി (ശുഭാന്ത നാടകം)യിൽ നിന്നു വ്യത്യസ്തമാണ് ഫാഴ്സ്. മനുഷ്യർക്കിടയിലെ വ്യക്തിഗതമായ ദുർവാസനകളെയും ഹീനപ്രവണതകളെയും നിശിതപരിഹാസത്തിനു വിധേയമാക്കുക എന്ന ഉദ്ദേശ്യത്തോടുകൂടി രചിച്ച ഫാഴ്സുകൾ മോള്യേർ നാടകവേദിയിൽ അവതരിപ്പിക്കുകയും അതൊരു ദൃശ്യനാടകപ്രസ്ഥാനമായി ലോകമെങ്ങും പ്രചരിക്കുകയും ചെയ്തു. വിശ്വാസവഞ്ചനയിലൂടെ കുലീന കുടുംബത്തിന്റെ സ്വത്തും പദവിയും കൈക്കലാക്കി ആ കുടുംബത്തിലെ അംഗങ്ങളെ അനാഥരാക്കുന്ന ചതിയന്മാരുടെ ഹീനമനോഭാവവും തന്ത്രങ്ങളും അനാവരണം ചെയ്യുന്ന നാടകമാണിത്.

ഈ നാടകം 1664-ൽ അരങ്ങേറിയപ്പോൾ അതിനെതിരെ ഭക്തജനങ്ങൾ പ്രതിഷേധിക്കുകയും രാജാവ് നാടകം നിരോധിക്കുകയും ചെയ്തു. 1667-ൽ 'ഇംപോസ്ചർ' എന്ന പേരിൽ ഈ നാടകം വീണ്ടും അവതരിപ്പിച്ചുവെങ്കിലും നിരോധനം തുടർന്നു. 1669-ലാണ് ഈ നിരോധനം പിൻവലിക്കപ്പെട്ടത്.

നായകനായ ടർട്യൂഫ് ഒരു തികഞ്ഞ കാപട്യക്കാരനാണ്. ഭക്തന്റെ പരിവേഷമണിഞ്ഞ് അദ്ദേഹം ഈശ്വരഭക്തനായ ഓർഗോണിന്റെ കുടുംബത്തിൽ കടന്നുകൂടുന്നു. കുടുംബാംഗങ്ങളുടെ എതിർപ്പിനെ അവഗണിച്ചുകൊണ്ട് ഓർഗോൺ തന്റെ മകളെ ടർട്യൂഫിന് വിവാഹം ചെയ്തുകൊടുക്കുകയും സ്വത്തുക്കളെല്ലാം ടർട്യൂഫിന്റെ അധീനതയിലാകുകയും ചെയ്യുന്നു. സ്വന്തം ഭാര്യയായ ഏൽമിറയെ ടർട്യൂഫ് വശീകരിക്കാൻ ശ്രമിക്കുന്നതു കാണുമ്പോഴാണ് ഓർഗോൺ ചതി മനസ്സിലാക്കുന്നത്. പക്ഷേ വീടിന്റെ ഉടമയായി മാറിക്കഴിഞ്ഞ ടർട്യൂഫ് കുടുംബാംഗങ്ങളെ പുറത്താക്കുകയും ഓർഗോണിനെ തടവിലാക്കുകയും ചെയ്യുന്നു. സത്യാവസ്ഥ മനസ്സിലാക്കുന്ന രാജാവ് ടർട്യൂഫിന്റെ വഞ്ചന വെളിപ്പെടുത്തുകയും അദ്ദേഹത്തെ ജയിലിലടയ്ക്കുകയും ചെയ്യുന്നു. ഈ നാടകത്തിലെ വാചാലയായ ഡൊറീൻ എന്ന വേലക്കാരി മോള്യേറുടെ ഒരു മികച്ച കഥാപാത്രസൃഷ്ടിയായി കരുതപ്പെടുന്നു.

ഈ ഭൂമിയിൽ മനുഷ്യന്റെ ദുഷ്പ്രവണതകൾക്ക് പരിധിയില്ലാത്തതിനാലും ആക്ഷേപഹാസ്യത്തിനു ദുഷ്ടശക്തികളെ തിരുത്താൻ കഴിയുമെന്നതിനാലും പരിപാവനത്വം കല്പിച്ച് ഒരു വിഷയവും വിമർശനാതീതമാക്കേണ്ടതില്ലെന്ന് ഈ നാടകത്തിന്റെ അവതാരികയിൽ മോള്യേർ വ്യക്തമാക്കുന്നു. 



</doc>
<doc id="200251" url="https://ml.wikipedia.org/wiki?curid=200251" title="ടർബൈൻ നോദനം">
ടർബൈൻ നോദനം

വാഹനങ്ങളിൽ, വാതക ടർബൈൻ പ്രവർത്തിപ്പിച്ചുകൊണ്ട് സൃഷ്ടിക്കുന്ന നോദനം. മറ്റ് ആന്തര ദഹന എൻജിനുകളെ അപേക്ഷിച്ച്, ഭാരക്കുറവ്, ഒതുങ്ങിയ കെട്ടുറപ്പ്, ഉയർന്ന ആയുർദൈർഘ്യം എന്നീ ഗുണമേന്മകളുള്ളതിനാൽ വാഹനങ്ങളുടെ മുഖ്യ നോദനത്തിൽ ഇന്നേറ്റവും വ്യാപകമായിട്ടുപയോഗപ്പെടുത്താറുള്ളത് ടർബൈൻ നോദന രീതിയാണ്. വിമാനം, കപ്പൽ, തീവണ്ടി, സൈനിക ടാങ്കുകൾ, സ്പോർട്സ് കാറുകൾ എന്നിവയിലെല്ലാം ഇത്തരം എൻജിൻ ഉപയോഗിച്ചുവരുന്നു.

ടർബൈൻ നോദന രീതി ഉപയോഗപ്പെടുത്തുന്ന എൻജിനുകളുടെ പ്രധാന ഭാഗം വാതക ടർബൈനാണ്. വാതക ടർബൈനിലെ കോർ അഥവാ വാതക ജനറേറ്റർ 'ഓപ്പൺ സൈക്കിൾ' രീതിയിൽ പ്രവർത്തിപ്പിക്കുന്നു. ഇവയിൽ ഉപയോഗപ്പെടുത്തുന്ന വാതകം അന്തരീക്ഷ വായു തന്നെയായിരിക്കും. ഈ വായുവിനെ ഭ്രമണ കംപ്രസറിൽ (rotating compressor) വച്ച് മർദവിധേയമാക്കിയ ശേഷം ജ്വലന അറയിൽ പ്രവേശിപ്പിക്കുന്നു. അവിടെ ഹൈഡ്രോകാർബൺ ദ്രാവക ഇന്ധനം കത്തിച്ച് ഈ വായുവിനെ ചൂടാക്കുന്നു. ഇതിനെ കോർ ടർബൈനിലൂടെ കടത്തിവിടുമ്പോൾ ഉയർന്ന മർദത്തിലും താപനിലയിലും ഉള്ള വാതകം ലഭ്യമാവുന്നു. ഈ വാതകത്തിലെ അവശിഷ്ട ഊർജ്ജമാണ് നോദനത്തിനുപയോഗിക്കുന്നത്.

ബസ്സ്, ട്രക്ക്, കാർ, തീവണ്ടി, സൈനിക ടാങ്ക് എന്നിവ കർഷണ-നോദക വാഹനങ്ങൾക്ക് ഉദാഹരണങ്ങളാണ്. ഈ വാഹനങ്ങളിൽ ഉപയോഗിക്കുന്ന എൻജിനിൽ, കോറിലെ വാതക ധാര ഉപയോഗിച്ച് ഒരു പവർ ടർബൈൻ പ്രവർത്തിപ്പിക്കുന്നു. ഇത് വാതകത്തിലെ ഊർജം വലിച്ചെടുത്ത് ഒരു 'ഹൈ-സ്പീഡ് ഡ്രൈവ് ഷാഫ്റ്റിൽ' ബലആഘൂർണം സൃഷ്ടിക്കുന്നു.

പവർ ടർബൈൻ രണ്ട് രീതിയിൽ ഘടിപ്പിക്കാറുണ്ട്. സ്വതന്ത്ര ടർബൈൻ സംവിധാനമാണ് ആദ്യ രീതി. ഇതിൽ പവർ ടർബൈൻ അതിന്റേതായ ഷാഫ്റ്റോടുകൂടി ഒരു പ്രത്യേക വിഭാഗമായി സ്ഥിതിചെയ്യുന്നു. ഷാഫ്റ്റിന്റെ ഭ്രമണത്തിന് കോറിന്റെ വേഗതയുമായി യാന്ത്രിക ബന്ധവുമില്ല. സ്ഥിര ടർബൈൻ രീതിയാണ് അടുത്തയിനത്തിൽ പ്രയോജനപ്പെടുത്തുന്നത്. ഇതിൽ പവർ ടർബൈനിനെ കോർ ടർബൈനിന്റെ ഷാഫ്റ്റിൽ തന്നെ ഉറപ്പിക്കുന്നു. ഇവിടെ ഷാഫ്റ്റിന്റെ വേഗത കോർ സ്പൂളിന്റേതിനു തുല്യമായിരിക്കും.

പവർ ടർബൈനിനെ സംചരണ സംവിധാനം വഴി കർഷണ ചക്രവുമായി ബന്ധിപ്പിച്ചാണ് വാഹനം ഓടിക്കുന്നത്.

വിമാനം, കപ്പൽ, ദ്രുത-വേഗ ഭൂതല വാഹനങ്ങൾ എന്നിവ ഈ വിഭാഗത്തിൽപ്പെടും. ഇവയെ ഘർഷണം മൂലം പ്രവർത്തിപ്പിക്കുക അസാധ്യമാണ്. ഇവിടെ വാഹനത്തിന്റെ പരിസരത്തിലെ ദ്രവത്തെ (മിക്ക കപ്പലിലും വെള്ളത്തേയും മറ്റു വാഹനങ്ങളിൽ വായുവിനേയും) ഏതെങ്കിലും ഒരു ടർബൊ യന്ത്രസംവിധാനത്തിലൂടെ ത്വരണ വിധേയമാക്കുന്നു.

ഈ ത്വരണ പ്രക്രിയ നോദക ടർബൊ യന്ത്രസംവിധാനത്തിൽ സൃഷ്ടിക്കുന്ന പ്രതിക്രിയാ ബലമാണ് വാഹനത്തിനാവശ്യമായ പ്രയാണശക്തി നൽകുന്നത്. വാതക ജനറേറ്റിൽ നിന്നും ഊർജ്ജം വലിച്ചെടുക്കുന്ന പവർ ടർബൈൻ തന്നെയാണ് ടർബൊ യന്ത്ര സംവിധാനത്തിനാവശ്യമായ ഊർജ്ജം പ്രദാനം ചെയ്യുന്നത്. 



</doc>
<doc id="200253" url="https://ml.wikipedia.org/wiki?curid=200253" title="കൂമൻ കൊല്ലി">
കൂമൻ കൊല്ലി

പി. വത്സല രചിച്ച നോവലാണ് കൂമൻകൊല്ലി. 1981-ലാണ് ഇത് പ്രസിദ്ധീകൃതമായത്. 

കൂമൻ കൊല്ലി എന്ന താഴ്വരയിലാണ് കഥ നടക്കുന്നത്. പുറംലോകത്തിന്റെ സ്വാധീനവും അതുമൂലമുണ്ടാകുന്ന മാറ്റങ്ങളും പ്രകൃതിയെയും മനുഷ്യരെയും ചൂഷണം ചെയ്യുന്നതും മറ്റുമാണ് ഈ നോവലിന്റെ പശ്ചാത്തലം. 


</doc>
<doc id="200254" url="https://ml.wikipedia.org/wiki?curid=200254" title="ടർബൊജെറ്റ്">
ടർബൊജെറ്റ്

വാതക ടർബൈൻ ഘടിപ്പിച്ച ജെറ്റ് എൻജിൻ. പ്രകാശാതീത വേഗതയിൽ കൂടുതൽ സമയം പറക്കേണ്ടിവരുന്ന വിമാനങ്ങൾ, ചിലയിനം സൈനിക മിസൈലുകൾ, ഭാരക്കുറവുള്ള , STOL(short takeoff and landing)VTOL (vertical takeoff and landing), വാഹനങ്ങൾ എന്നിവയിലെ എൻജിനുകളിലാണ് പൊതുവേ ടർബൊജെറ്റ് ഉപയോഗിക്കാറുള്ളത്.

പ്രവേശ വിസാരകം (inlet diffuser), കംപ്രസർ, ടർബൈൻ, ദഹന അറ, നിർഗമനാഗ്രം എന്നിവയാണ് ടർബൊജെറ്റിന്റെ പ്രധാന ഭാഗങ്ങൾ. അന്തരീക്ഷ മർദത്തിലുള്ള വായുവിനെ വിസാരകം വഴി പ്രവേശനദ്വാരത്തിലൂടെ വലിച്ചെടുക്കുമ്പോൾ വായുവിന്റെ പ്രവേഗം കുറഞ്ഞ് മർദം അല്പം ഉയരുന്നു. പിന്നീട് ഒരു അക്ഷീയ അഥവാ അപകേന്ദ്ര കംപ്രസറിൽ വച്ച് വായു മർദം 3-12 മടങ്ങായി ഉയർത്തുന്നു. ഈ മർദിത വായുവിനെ ദഹന അറയിലേക്ക് കടത്തിവിട്ട് ഇന്ധനവുമായി സമ്പർക്കത്തിലാക്കുന്നു. തുടർന്ന് ഈ ഇന്ധന-വാതക മിശ്രിതത്തെ കത്തിച്ച് അതിന്റെ താപനില 1253-1813 കെൽവിൻ പരിധിയിലെത്തിക്കുന്നു. ഇതിനുശേഷം മിശ്രിതത്തെ ടർബൈനിലൂടെ കടത്തിവിട്ട് വികസിപ്പിക്കുമ്പോൾ ലഭിക്കുന്ന ഊർജം ഉപയോഗിച്ചാണ് കംപ്രസർ പ്രവർത്തിപ്പിക്കുന്നത്. ടർബൈനിൽ നിന്നും ഉയർന്ന മർദത്തിൽ പുറംതള്ളപ്പെടുന്ന വാതകങ്ങൾ ടർബൈനിന്റെ പിന്നിലായി ഘടിപ്പിച്ചിരിക്കുന്ന നിർഗമനാഗ്രത്തിലൂടെ പുറത്തേക്കു പ്രവഹിക്കുമ്പോൾ വിമാനത്തിലനുഭവപ്പെടുന്ന പ്രതിക്രിയാ ബലമാണ് വിമാനത്തെ മുന്നോട്ട് തള്ളി നീക്കുന്നത്. ഓരോ പ്രാവശ്യവും ചാക്രികമായി ഒരു നിശ്ചിത അളവ് വായു-ഇന്ധന മിശ്രിതം കത്തിച്ച് പ്രതിക്രിയാ ബലം സൃഷ്ടിക്കുന്നതിനുപകരം തുടർച്ചയായി ഇത് ലഭ്യമാക്കാനുള്ള സംവിധാനമാണ് ഇതിൽ ക്രമീകരിച്ചിരിക്കുന്നത്. എൻജിന് പരമാവധി ദക്ഷത ലഭിക്കാൻ പുറംതള്ളപ്പെടുന്ന വാതക പ്രവേഗവും പ്രവേശാഗ്രത്തിലൂടെയുള്ള വായു പ്രവേഗവും തുല്യമാകേണ്ടതുണ്ട്. പക്ഷേ, പുറംതള്ളപ്പെടുന്ന വാതക പ്രവേഗം പൊതുവേ പ്രകാശാതീത (സൂപ്പർസോണിക്ക്) പരിധിയിൽ വരുന്നതായിരിക്കും. തന്മൂലം പ്രകാശാതീതവേഗതയിൽ പറക്കുമ്പോൾ മാത്രമാണ് ഉയർന്ന ദക്ഷത ലഭിക്കുന്നത്. അതിനാൽ കൂടുതൽ സമയവും പ്രകാശാതീത വേഗതയിൽ പറക്കുന്ന വിമാനങ്ങളിൽ ടർബൊജെറ്റ് ഉപയോഗിച്ചുവരുന്നു.

സാധാരണഗതിയിൽ എൻജിനിലേക്കു വരുന്ന വായുവിലുള്ള ഓക്സിജന്റെ മൂന്നിലൊരംശം മാത്രമേ ഊർജ്ജോത്പ്പാദനത്തിനായി ഉപയോഗിക്കാറുള്ളൂ. ഈ സ്ഥിതി മാറ്റി കൂടുതൽ ഓക്സിജൻ ഉപയോഗപ്പെടുത്താനായി ചില ടർബൊജെറ്റ് എൻജിനുകളിൽ ടർബൈനിനും വിസരണാഗ്രത്തിനും ഇടയ്ക്കായി ആഫ്റ്റർബർണർ എന്നു പേരുള്ള ഒരു ദഹന അറ ഉറപ്പിക്കാറുണ്ട്. എന്നാൽ സാധാരണ ടർബൊജെറ്റ് എൻജിനിൽ വേണ്ടിവരുന്നതിന്റെ നാലിരട്ടിയോളം ഇന്ധനം ആഫ്റ്റർബർണർ ഉള്ള ടർബൊജെറ്റിൽ ചെലവാക്കേണ്ടതായിവരുന്നു. തന്മൂലം വളരെ പെട്ടെന്ന് പ്രയാണ ശക്തി വർധിപ്പിക്കേണ്ട സന്ദർഭങ്ങളിൽ മാത്രമേ ആഫ്റ്റർബർണർ ഘടിപ്പിച്ച ടർബൊജെറ്റ് ഉപയോഗിക്കാറുള്ളു. 



</doc>
<doc id="200259" url="https://ml.wikipedia.org/wiki?curid=200259" title="ടർബൊഫാൻ">
ടർബൊഫാൻ

അന്തരീക്ഷ വായു പ്രയോജനപ്പെടുത്തി പ്രവർത്തിക്കുന്ന വിമാന വാതക ടർബൈൻ എൻജിൻ. ഫാൻ-ജെറ്റ് എന്നും ഇത് അറിയപ്പെടുന്നു. കംപ്രസർ, ദഹന അറ എന്നിവ ചേർന്ന ടർബൈൻ യൂണിറ്റും ഒരു പവർ ജനറേറ്ററുമാണിതിന്റെ പ്രധാന ഭാഗങ്ങൾ. ടർബൈൻ യൂണിറ്റിനെ കോർ എന്നും കംപ്രസറിനെ ഫാൻ എന്നും വ്യവഹരിച്ചുവരുന്നു.

കോറിൽ നിന്ന് ഉയർന്ന താപനിലയിൽ പുറത്തു വരുന്ന സമ്മർദിത വായുവിന്റെ ഒരു ഭാഗം ഫാനിലെ ജെറ്റ് നോസിലിലൂടെയും ബാക്കി ഭാഗം കോറിൽ തന്നെയുള്ള മറ്റൊരു നോസിലിലൂടെയും കടത്തിവിടുന്നു. വായു പ്രവാഹങ്ങളുടെ മർദത്തെ പരിസര മർദത്തിലേക്ക് പരിവർത്തനം ചെയ്യുകയാണ് അടുത്തപടി. ഇങ്ങനെ രണ്ട് വായു പ്രവാഹങ്ങൾ രൂപപ്പെടുമ്പോൾ ടർബൊ സംവിധാനത്തിൽ അനുഭവപ്പെടുന്ന പ്രതിക്രിയയാണ് വിമാനത്തെ മുന്നോട്ടുതള്ളി നീക്കുന്ന ശക്തിയായി വർത്തിക്കുന്നത്. കോറിന് അകത്തും പുറത്തുംകൂടി കടന്നുപോകുന്ന വായു പ്രവാഹങ്ങൾ തമ്മിലുള്ള അനുപാതം ബൈപ്പാസ് അനുപാതം എന്നറിയപ്പെടുന്നു. അപ്പപ്പോഴത്തെ സാഹചര്യങ്ങൾക്കനുസൃതമായി വ്യത്യസ്ത ബൈപ്പാസ് അനുപാതം തിരഞ്ഞെടുക്കുകയാണ് പതിവ്. ശബ്ദത്തെക്കാൾ കുറഞ്ഞ നിലയിൽ നിന്നു ശബ്ദാതീതനിലയിലേക്ക് വിമാനത്തിന്റെ വേഗതയെ ഉയർത്തേണ്ട സന്ദർഭങ്ങളിൽ താഴ്ന്ന ബൈപ്പാസ് അനുപാതമുള്ള ടർബൊഫാനുകൾ ഉപയോഗപ്പെടുത്തുന്നു. സൈനികാവശ്യങ്ങൾക്കായുള്ള നിരീക്ഷണപ്പറക്കൽ നടത്തുന്ന വിമാനങ്ങളിലും ഇതേ സംവിധാനം തന്നെയാണ് പ്രയോജനപ്പെടുത്താറുള്ളത്. പക്ഷേ, ട്രാൻസോണിക്ക് വേഗതയിൽ (0.6-1.0 മാക്) പറക്കുന്നവയുടെ ബൈപ്പാസ് അനുപാതം 3-7 പരിധിയിലായിരിക്കും. അതുപോലെ 0.6-ൽ താഴ്ന്ന മാക് വേഗതയുള്ള, ടർബൊപ്രൊപ് ചാലിത വിമാനങ്ങളിലെ, ടർബൊഫാനിന്റെ ബൈപ്പാസ് അനുപാതം, വളരെ ഉയർന്നതുമായിരിക്കും. 


</doc>
<doc id="200261" url="https://ml.wikipedia.org/wiki?curid=200261" title="നെല്ല് (നോവൽ)">
നെല്ല് (നോവൽ)

പി. വത്സല എഴുതിയ നോവലാണ് നെല്ല്. 1972-ലാണ് ഇത് പ്രസിദ്ധീകൃതമായത്. ഇതിന് കുങ്കുമം പുരസ്കാരം ലഭിച്ചിട്ടുണ്ട്. 

ആദിവാസി ജീവിതത്തിന്റെ ചൂഷിതാവസ്ഥ സമഗ്രമായി പ്രതിപാദിക്കുന്ന കൃതിയാണിതെന്നാണ് പുറം ചട്ടയിൽ എം. ലീലാവതി നൽകുന്ന വിവരണം. ആദിവാസികളുടെ അന്ധവിശ്വാസങ്ങളും അവരെ ചൂഷണം ചെയ്യുന്ന കുടിയേറ്റക്കാരുടെ കരുനീക്കങ്ങൾ തിരിച്ചറിയാനുള്ള കഴിവില്ലായ്മയും നോവൽ വിശകലനം ചെയ്യുന്നുവത്രേ. 

ഈ നോവൽ ഒരു ചലച്ചിത്രമായി 1974-ൽ രാമു കാര്യാട്ടിന്റെ സംവിധാനത്തിൽ പുറത്തിറങ്ങിയിട്ടുണ്ട്. രാമു കാര്യാട്ടും, കെ. ജി. ജോർജ്ജും ചേർന്നാണ് നോവലിനെ ആസ്പദമാക്കി തിരക്കഥ രചിച്ചത്. 


</doc>
<doc id="200262" url="https://ml.wikipedia.org/wiki?curid=200262" title="പാലിയം">
പാലിയം

ക്രിസ്ത്യൻ പുരോഹിതർ ഉപയോഗിക്കുന്ന തിരുവസ്ത്രമാണ് പാലിയം. ഇത് വെളുത്ത ചെമ്മരിയാടിന്റെ രോമം ഉപയോഗിച്ച് കൈകൊണ്ടു നിർമ്മിക്കുന്നതും കഴുത്തിൽ അണിയുന്നതുമായ ഉത്തരീയ രൂപത്തിലുള്ളതാണ്. ചുവപ്പു നിറത്തിലുള്ള 5 ചെറിയ കുരിശുകളും, മൂന്ന് ആണികളും ഇതിൽ തുന്നിച്ചേർത്തിരിക്കുന്നു. ഇത് ക്രിസ്തുവിന്റെ പഞ്ചക്ഷതങ്ങളെയും കുരിശു മരണത്തെയും അനുസ്മരിപ്പിക്കുന്നു. ഗ്രീക്ക്, ലത്തീൻ ഭാഷകളിൽ മാത്രം കാണുന്ന "Pallium" എന്ന വാക്ക് ചെറിയ തിരുവസ്ത്രം അല്ലെങ്കിൽ ഉത്തരീയം എന്നാണ് അർത്ഥമാക്കുന്നത്. യേശുവിന്റെ മാതൃകയും ഉത്തരവാദിത്തവും മെത്രാപ്പോലീത്തമാരെ മാർപ്പാപ്പ ഭരമേൽപ്പിക്കുന്നതിന്റെ സൂചകമാണ് പാലിയം ഉത്തരീയ ധാരണം. ഇത് കൗദാശികമായ ഒരു കർമ്മമല്ല. പണ്ട് കാലങ്ങളിൽ ഇത് കുർബാന മദ്ധ്യേ നടത്തിയിരുന്നു. ഇപ്പോൾ ഇത് കുർബാനയ്ക്ക് ആമുഖമായി നടത്തപ്പെടുന്നു.


</doc>
<doc id="200265" url="https://ml.wikipedia.org/wiki?curid=200265" title="അസ്ഥിമജ്ജ">
അസ്ഥിമജ്ജ

അസ്ഥികളുടെ ഉൾഭാഗത്ത് കാണുന്ന വഴക്കമുള്ള കോശങ്ങളാണ് മജ്ജ എന്നറിയപ്പെടുന്നത്.മനുഷ്യശരീരത്തിലെ ഏറ്റവും വലുതും ഏറ്റവും പ്രവർത്തനനിരതവുമായ അവയവങ്ങളിലൊന്നാണ് അസ്ഥിമജ്ജ.ഹീമാറ്റോപോയസിസ് എന്ന പ്രക്രിയ വഴി മജ്ജയിൽ ചുവന്ന രക്താണുക്കൾ രൂപപ്പെടുന്നു. മുതിർന്നവരിൽ മജ്ജയുടെ ഭാരം ഏകദേശം 2 ലിറ്ററോളം വരും. ഇതിന് കരളിന്റെയത്ര ഭാരമുണ്ടെന്ന് പറയാം. ആകെ ശരീരഭാരത്തിന്റെ 4% ഇത് നൽകുന്നു. 500 ബില്ല്യൺ രക്തകോശങ്ങളെയാണ് മജ്ജ പ്രതിദിനം ഉത്പാദിപ്പിക്കുന്നത്. മജ്ജകൾ ചുവന്നതെന്നും (red bone marrow) മഞ്ഞയെന്നും (yellow bone marrow) രണ്ടുവിഭാഗത്തിലുൾപ്പെടുന്നു.ശരീരത്തിന്റെ പ്രധിരോധ പ്രവർത്തനങ്ങൾക്ക്
ആവശ്യമായ ലിംഫോസൈറ്റുകളെ ഉത്പാദിപ്പിക്കുന്നതും മജ്ജകളാണ്.


</doc>
<doc id="200267" url="https://ml.wikipedia.org/wiki?curid=200267" title="ത്രോംബോപോയസിസ്">
ത്രോംബോപോയസിസ്

രക്തകോശങ്ങളിൽ രക്തം കട്ടപിടിപ്പിക്കുന്നതിന് സഹായിക്കുന്ന കോശങ്ങളാണ് പ്ലേറ്റലറ്റുകൾ അഥവാ ത്രോംബോസൈറ്റുകൾ. ഇവയുടെ ഉത്പാദനമാണ് ത്രോംബോപോയസിസ് എന്നറിയപ്പെടുന്നത്. ചുവന്ന അസ്ഥിമജ്ജയിലാണ് പ്ലേറ്റലറ്റുകൾ ഉണ്ടാകുന്നത്. മെഗാകാരിയോസൈറ്റ് എന്ന വലിയ കോശത്തിൽ നിന്നും ആയിരക്കണക്കിന് പ്ലേറ്റലറ്റുകൾ രൂപപ്പെടുന്നു. 

മെഗാകാരിയോസൈറ്റ് കോശങ്ങളിൽ മർമ്മമുണ്ടെങ്കിലും മർമ്മകമില്ല. 100 മൈക്രോമീറ്റർ വ്യാസമാണിവയ്ക്കുള്ളത്. കോശദ്രവ്യത്തിൽ നീലയും ചുവപ്പും കലർന്ന തരികളുണ്ട്. പ്ലേറ്റലറ്റുകൾ ഉണ്ടാകുന്ന ആദ്യ കോശമാണ് മെഗാകാരിയോബ്ലാസ്റ്റ്. ഇവ പിന്നീട് പ്രോമെഗാകാരിയോസൈറ്റ് ആയും മെഗാകാരിയോസൈറ്റ് ആയും മാറുന്നു. 

കരളും വൃക്കയും ഉത്പാദിപ്പിക്കുന്ന കോളനി സ്റ്റിമുലേറ്റിംഗ് ഫാക്ടർ (Thrombopoetin) എന്ന മാംസ്യമാണ് മെഗാകാരിയോസൈറ്റുകളുടെ വളർച്ചയെത്തലിനെ സ്വാധീനിക്കുന്നത്. പ്ലേറ്റലറ്റുകളിൽ നിന്ന് പുറപ്പെടുവിക്കപ്പെടുന്ന ട്രാൻസ്പോർമിംഗ് ഗ്രോത്ത് ഫാക്ടർ ബീറ്റാ എന്ന രാസരൂപത്തിന് ത്രോബോപോയസിസിനെ തടയാനുള്ള കഴിവുമുണ്ട്. 


</doc>
<doc id="200269" url="https://ml.wikipedia.org/wiki?curid=200269" title="ബോർ പ്രഭാവം">
ബോർ പ്രഭാവം

1904 ൽ ഡാഇഷുകാരനായ ക്രിസ്റ്റ്യൻ ബോർ എന്ന ഭിഷഗ്വരൻ കണ്ടെത്തിയതാണ് ബോർ പ്രഭാവം. കാർബൺ ഡൈ ഓക്സൈഡിന്റെ വർദ്ധിച്ച പാർഷ്യൽ മർദ്ദം മൂലം രക്തത്തിന്റെ പി.എച്ച് കുറയുമ്പോൾ ശ്വസനവർണ്ണകമായ ഹീമോഗ്ലോബിന് ഓക്സിജനോടുള്ള പ്രതിപത്തി കുറയുന്നതിനെയാണ് ബോർ പ്രഭാവം (Bohr Effect) എന്നുവിളിക്കുന്നത്. അതിനാൽ ഹീമോഗ്ലോബിനിൽ നിന്ന് ഓക്സിജൻ നഷ്ടപ്പെടുന്നു. ഓക്സിജൻ ഡിസോസിയേഷൻ കർവ്വ് വലത്തേയ്ക്ക് നീങ്ങുന്നു. ആൽക്കലോസിസ്, ഫീറ്റൽ ഹീമോഗ്ലോബിൻ എന്നിവയാണ് ഇടത്തേയ്ക്ക് ഡിസോസിയേഷൻ കർവ്വ് നീങ്ങാൻ കാരണമാകുന്നത്.


</doc>
<doc id="200271" url="https://ml.wikipedia.org/wiki?curid=200271" title="ബഷീറിന്റെ കത്തുകൾ">
ബഷീറിന്റെ കത്തുകൾ

വൈക്കം മുഹമ്മദ് ബഷീർ എഴുതിയ ചില കത്തുകൾ ബഷീറിന്റെ കത്തുകൾ എന്ന പേരിൽ പത്രപ്രവർത്തകയായ കെ. എ. ബീന സമാഹരിച്ച് 2008-ൽ പ്രസിദ്ധീകരിച്ചിട്ടുണ്ട്. കെ. എ. ബീനയ്ക്കും ഭർത്താവ് ബൈജു ചന്ദ്രനും ബഷീർ എഴുതിയതാണിവ. ബഷീറിന്റെ രചനയെക്കുറിച്ച് മലയാളത്തിൽ രചിക്കപ്പെട്ട അനേകം കൃതികളിലൊന്നാണിത്. 

"ബഷീർ എഴുതിയ കത്തുകൾ" എന്ന മറ്റൊരു പുസ്തകത്തിൽ 1945 മുതൽ 1994 വരെ വൈക്കം മുഹമ്മദ് ബഷീർ പലർക്കായി അയച്ച കത്തുകൾ പോൾ മണലിൽ സംഗ്രഹിച്ച് 2011-ൽ പ്രസിദ്ധീകരിച്ചിട്ടുണ്ട്.

പത്രപ്രവർത്തകയാവാനുള്ള വിദ്യാഭ്യാസ കാലഘട്ടത്തിൽ കെ.എ ബീന എന്ന പെൺകുട്ടി ബഷീറിനയച്ച കത്തിൽ നിന്നും പൊട്ടിമുളച്ച സൗഹൃദത്തിന്റെ വളർച്ചയാണ് ഈ കത്തുകളിൽ പ്രതിഫലിക്കുന്നത്. പുസ്തകത്തിലെ ഓരോ കത്തും, ബഷീറിന്റെ സ്വതസ്സിദ്ധമായ ശൈലികൊണ്ടും നർമ്മം കൊണ്ടും വായനക്കാരെ രസിപ്പിക്കുന്നു.


</doc>
<doc id="200276" url="https://ml.wikipedia.org/wiki?curid=200276" title="സഞ്ചാരസാഹിത്യം സമ്പൂർണ്ണം (ഭാഗം ഒന്ന് - ആഫ്രിക്ക, യൂറോപ്പ്)">
സഞ്ചാരസാഹിത്യം സമ്പൂർണ്ണം (ഭാഗം ഒന്ന് - ആഫ്രിക്ക, യൂറോപ്പ്)

എസ്.കെ. പൊറ്റക്കാട് രചിച്ച സഞ്ചാരസാഹിത്യകൃതികളുടെ സമാഹാരം രണ്ട് ഭാഗമായാണ് പുറത്തിറങ്ങിയത്. 1976-77 കാലത്ത് പുറത്തിറങ്ങിയ ആദ്യ ഭാഗം ആഫ്രിക്കയിലും യൂറോപ്പിലും അദ്ദേഹം നടത്തിയ യാത്രകളെക്കുറിച്ചാണ്. ഏഷ്യയിൽ നടത്തിയ യാത്രകളുടെ വിവരണം ഇതിന്റെ രണ്ടാം ഭാഗമായി പുറത്തിറങ്ങിയിട്ടുണ്ട്. 


</doc>
<doc id="200279" url="https://ml.wikipedia.org/wiki?curid=200279" title="സഞ്ചാരസാഹിത്യം സമ്പൂർണ്ണം (ഭാഗം രണ്ട് - ഏഷ്യ)">
സഞ്ചാരസാഹിത്യം സമ്പൂർണ്ണം (ഭാഗം രണ്ട് - ഏഷ്യ)

എസ്.കെ. പൊറ്റക്കാട് രചിച്ച സഞ്ചാരസാഹിത്യകൃതികളുടെ സമാഹാരം രണ്ട് ഭാഗമായാണ് പുറത്തിറങ്ങിയത്. 1976-77 കാലത്ത് പുറത്തിറങ്ങിയ രണ്ടാം ഭാഗം ഏഷ്യയിൽ അദ്ദേഹം നടത്തിയ യാത്രകളെക്കുറിച്ചാണ് . ആദ്യഭാഗം ആഫ്രിക്കയിലും യൂറോപ്പിലും നടത്തിയ യാത്രകളെക്കുറിച്ചായിരുന്നു. 


</doc>
<doc id="200280" url="https://ml.wikipedia.org/wiki?curid=200280" title="കുരുമുളക് (നോവൽ)">
കുരുമുളക് (നോവൽ)

എസ്. കെ. പൊറ്റെക്കാട്ട് രചിച്ച് 1976-ൽ ആദ്യമായി പ്രസിദ്ധീകരിച്ച നോവലാണ് കുരുമുളക്. 

മനുഷ്യമനസ്സിന്റെ സങ്കീർണതകളും ജീവിതവൈവിദ്ധ്യങ്ങളും ചിത്രീകരിക്കുകയും; ഒരു നാടിന്റെയും കാലഘട്ടത്തിന്റെയും ചരിത്രം പറയുകയും ചെയ്യുന്ന നോവലാണിതെന്ന് പുറം ചട്ടയിൽ വിവരിക്കുന്നുണ്ട്. 



</doc>
<doc id="200284" url="https://ml.wikipedia.org/wiki?curid=200284" title="'ഒട്ടക'വും മറ്റ് പ്രധാന കഥകളും">
'ഒട്ടക'വും മറ്റ് പ്രധാന കഥകളും

എസ്. കെ. പൊറ്റെക്കാട്ട് എഴുതിയ ചെറുകഥകളിൽ ചിലത് ഡോ. കെ. എസ്. രവികുമാർ എഡിറ്റ് ചെയ്ത് 2003-ൽ 'ഒട്ടക'വും മറ്റ് പ്രധാന കഥകളും എന്ന പേരിൽ പ്രസിദ്ധപ്പെടുത്തുകയുണ്ടായി. 

താഴെക്കൊടുത്തിരിക്കുന്ന ചെറുകഥകളാണ് ഇതിൽ ഉൾപ്പെടുത്തിയിരിക്കുന്നത്. 


</doc>
<doc id="200299" url="https://ml.wikipedia.org/wiki?curid=200299" title="അന്നാബെൽ സെർപന്റൈൻ ഡാൻസ്">
അന്നാബെൽ സെർപന്റൈൻ ഡാൻസ്

അന്നാബെൽ സെർപെന്റൈൻ ഡാൻസ് എന്ന ചലച്ചിത്രം ലോകത്തിലെ ആദ്യത്തെ ബഹുവർണ ചലച്ചിത്രമായി കണക്കാക്കപ്പെടുന്നു. 1895-ലാണ് ഇത് പുറത്തിറങ്ങിയത്. 1890-കളിൽ അമേരിക്കൻ ഐക്യനാടുകളിൽ പ്രചാരം സിദ്ധിച്ച ഒരു നൃത്തരൂപമാണിത്. പല ചലച്ചിത്രങ്ങളിലും ഇത് ഉപയോഗിക്കപ്പെട്ടിട്ടുണ്ട്. 
ഇംഗ്ലണ്ടിൽ നിന്ന് അമേരിക്കയിലെത്തിയ ഒരു നൃത്തരൂപമാണിത്. കാൻ-കാൻ പോലുള്ള നൃത്തരൂപങ്ങൾ ബാലെ നൃത്തവുമായി കലർത്തിയാണ് ഇത് രൂപപ്പെടുത്തിയത്. പാവാടയുടെ ചലനങ്ങൾക്കാണ് ഇതിൽ പ്രാധാന്യം. 

ലൂയി ഫുല്ലർ എന്ന സ്ത്രീയാണത്രേ ഇതിന്റെ ഉപജ്ഞാതാവ്. ഇതിനു മുൻപ് ജോലി എന്ന നിലയിൽ നൃത്തം ചെയ്തിട്ടില്ലാത്ത അവർ വേദിയിലെ പ്രകാശം വസ്ത്രത്തിനു നൽകുന്ന ആകർഷണീയത "ക്വാക്ക് എം.ഡി." എന്ന നാടകത്തിനു വേണ്ടി തയ്യാറാക്കിയ വസ്ത്രത്തിൽ നിന്ന് യാദൃച്ഛികമായി അവർക്ക് മനസ്സിലാവുകയായിരുന്നുവത്രേ. വിവിധ ദിശകളിൽ നിന്നുള്ള പ്രകാശം പാവാടയിലെ നിറവുമായി സംയോജിച്ച് ദൃശ്യവിസ്മയമുണ്ടാക്കുന്നതിനോട് ശ്രോതാക്കൾ ഉത്സാഹത്തോടെ പ്രതികരിച്ചപ്പോൾ ഈ നൃത്തരൂപം വികസിക്കുകയായിരുന്നുവത്രേ. നൃത്തത്തിനിടെ അവർ നീളത്തിലുള്ള പാവാട ശരീരവടിവ് വ്യക്തമാകുന്ന രീതിയിൽ കൈയ്യിലെടുത്ത് ചലിപ്പിക്കുകയായിരുന്നു ചെയ്തിരുന്നത്. 

ആദ്യകാല ചലച്ചിത്രങ്ങളുടെ പ്രധാന വിഷയങ്ങളിലൊന്നായിരുന്നു ഈ നൃത്തരൂപം. സുപ്രസിദ്ധമായ രണ്ട് ചലച്ചിത്രങ്ങൾ എഡിസൺ സ്റ്റുഡിയോസ് പുറത്തിറക്കിയ അന്നാബെൽ സെർപന്റൈൻ ഡാൻസ് (1895) എന്ന അന്നാബെൽ വിറ്റ്ഫോർഡ് എന്ന ബ്രോഡ് വേ നർത്തകിയെ ചിത്രീകരിച്ച ചലച്ചിത്രവും; ലൂമിയർ ബ്രദേഴ്സ് ഫുള്ളർ എന്ന നർത്തകിയെ ചിത്രീകരിച്ച 1896-ലെ ചലച്ചിത്രവുമായിരുന്നു. അന്നാബെൽ സെർപന്റൈൻ ഡാൻസ് കൈകൊണ്ട് ഫിലിമിൽ നിറം നൽകുന്ന മാർഗ്ഗമുപയോഗിച്ച് (hand-tinted) നിർമിച്ച ആദ്യ വർണ ചിത്രമായി കണക്കാക്കപ്പെടുന്നു. 



</doc>
<doc id="200306" url="https://ml.wikipedia.org/wiki?curid=200306" title="യാനോമാമി">
യാനോമാമി

ആമസോൺ മഴക്കാടുകളിൽ വസിക്കുന്ന ജനവിഭാഗമാണ് യാനോമാമി - Yanomami. ഏകദേശം 15 ലക്ഷത്തോളം മനുഷ്യർ ഇവിടെ വസിക്കുന്നു. വിശാലവും വിസ്തൃതവുമായ വൃത്താകൃതിയിലുള്ള വാസകേന്ദ്രങ്ങൾ വനത്തിൽ നിർമ്മിച്ചാണ് ഇവർ വസിക്കുന്നത്. ഈ വസതികൾ "യാനോസ് " എന്നറിയപ്പെടുന്നു. വനം വെട്ടിത്തെളിച്ച് നിർമ്മിക്കുന്ന വാസസ്ഥലത്ത് 20 കുടുംബങ്ങൾ വരെ ഒരുമിച്ചു പാർക്കുന്നു. 



</doc>
<doc id="200308" url="https://ml.wikipedia.org/wiki?curid=200308" title="ദി എക്സിക്യൂഷൻ ഓഫ് മേരി സ്റ്റ്യൂവാർട്ട്">
ദി എക്സിക്യൂഷൻ ഓഫ് മേരി സ്റ്റ്യൂവാർട്ട്

ദി എക്സിക്യൂഷൻ ഓഫ് മേരി സ്റ്റ്യൂവാർട്ട് 1895-ൽ നിർമ്മിക്കപ്പെട്ട ഒരു ഹ്രസ്വചിത്രമാണ്. മേരിയുടെ (സ്കോട്ട്സ് രാജ്ഞി) വധശിക്ഷയാണ് പ്രതിപാദ്യവിഷയം.

18 സെക്കന്റ് നീളമുള്ള ചിത്രം തോമസ് എഡിസണാണ് നിർമിച്ചത്. സംവിധായകൻ ആൽഫ്രഡ് ക്ലാർക്ക് എന്നയാളായിരുന്നു. പരിശീലനം ലഭിച്ച അഭിനേതാക്കളെ ഉപയോഗിച്ച ആദ്യ ചലച്ചിത്രമായിരുന്നിരിക്കാം ഇത്. സ്പെഷ്യൽ ഇഫക്റ്റിനു വേണ്ടി എഡിറ്റിംഗ് ഉപയോഗിക്കപ്പെട്ട ആദ്യ ചലച്ചിത്രങ്ങളിലൊന്നാണിത്. പേരറിയാത്ത ഒരു അഭിനേത്രി ഇതിൽ മേരിയായി അഭിനയിക്കുന്നു.കണ്ണുകെട്ടി വധശിക്ഷ നടപ്പാക്കാനുള്ള സ്ഥലത്തേയ്ക്ക് മേരിയെ കൊണ്ടുപോകുന്നതും ആരാച്ചാർ മഴു ഉയർത്തുന്നതും ചിത്രീകരിച്ച ശേഷം ഒരു ആൾരൂപം അഭിനേത്രിയുടെ സ്ഥാനത്തു വയ്ക്കുന്ന രംഗം എഡിറ്റു ചെയ്ത് നീക്കം ചെയ്തിരിക്കുകയോ കാമറ നിർത്തുകയോ ചെയ്തതിലൂടെ ഒഴിവാക്കിയിട്ടുണ്ട്. അടുത്തതായി ആൾരൂപത്തിന്റെ ശിരസ് ആരാച്ചാർ ഛേദിക്കുന്ന രംഗം എഡിറ്റു ചെയ്ത് ചേർത്തിരിക്കുന്നു. ചലച്ചിത്രത്തിന്റെ ഒടുവിൽ ആരാച്ചാർ ഛേദിച്ച ശിരസ്സ് ഉയർത്തിക്കാട്ടുന്നുണ്ട്. 

ഈ ചലച്ചിത്രം പകർപ്പവകാശം അവസാനിച്ചതിനാൽ പൊതുസഞ്ചയത്തിലാണ്



</doc>
<doc id="200319" url="https://ml.wikipedia.org/wiki?curid=200319" title="നാടവിര">
നാടവിര

ജന്തുക്കളുടെ ചെറുകുടലിൽ അധിവസിക്കുന്ന ഒരിനം പരാദ വിരയാണ് നാടവിര. പ്ലാറ്റിഹെൽമിന്തസ് എന്ന ജന്തു വിഭാഗത്തിലെ സെസ്റ്റോഡ വർഗത്തിൽ ഉൾപ്പെടുന്ന നാടവിര, നാട(tape)പോലെ നീളമുള്ളതും, പരന്നതുമാണ്. മനുഷ്യന് ഹാനികരമായ പല രോഗങ്ങൾക്കും നാടവിര ഹേതുവാകാറുണ്ട്.

ഏതാനും മില്ലീമീറ്റർ മുതൽ 9 മീറ്റർ വരെ നീളമുള്ള വിവിധതരം നാടവിരകളുണ്ട്. ശിരസ്സ്, കഴുത്ത്, ഖണ്ഡങ്ങൾ എന്നീ വ്യക്തമായ മൂന്ന് ഭാഗങ്ങൾ ചേർന്നതാണ് നാടവിരയുടെ ശരീരം. വെളുത്ത നിറമുള്ള ഇതിന്റെ ശരീരം "സ്ട്രൊബില" എന്നറിയപ്പെടുന്നു. ശിരസ്സ് അഥവാ സ്കോളൈക്സിലാണ് ചെറുകുടലിൽ പറ്റിപ്പിടിക്കുന്നതിന് ഇവയെ സഹായിക്കുന്ന അവയവങ്ങൾ സ്ഥിതി ചെയ്യുന്നത്. ഈ അവയവങ്ങൾ, കൊളുത്തുകൾ (hooks) നിറഞ്ഞ വളയമോ, സക്കറു(sucker)കളോ ആകാം. പ്രോഗ്ലാറ്റിഡുകൾ എന്നറിയപ്പെടുന്ന ശരീര ഖണ്ഡങ്ങൾ പേശികൾ കൊണ്ട് പരസ്പരം ബന്ധിപ്പിച്ചിരിക്കുന്നു. ഓരോ ഖണ്ഡവും, "പാരൻകൈമ" കലകൾ കൊണ്ടാണ് നിർമിച്ചിരിക്കുന്നത്. അന്നജത്തെ ഗ്ലൈക്കോജനാക്കി സംഭരിക്കുന്നതിന് ഈ കലകൾ സഹായിക്കുന്നു. നാടവിരകൾക്ക് സ്വന്തമായി അന്നനാളമില്ല. ഇവ ആതിഥേയ ജന്തുവിന്റെ ചെറുകുടലിൽനിന്നും ദഹിച്ച ആഹാര പദാർഥത്തെ തൊലിയിലൂടെ വലിച്ചെടുക്കുകയാണ് പതിവ്. ആതിഥേയ ജന്തുവിന്റെ ചെറുകുടലിൽ നാടവിരകൾ, മ്യൂകോപ്രോട്ടീൻ എന്ന പദാർഥം കൊണ്ടുള്ള ഒരു ബാഹ്യാവരണത്താൽ സംരക്ഷിക്കപ്പെട്ടിരിക്കുന്നു. ഈ മ്യൂകോപ്രോട്ടീനിന് ദഹനത്തെ പ്രതിരോധിക്കാൻ കഴിവുള്ളതിനാൽ ആതിഥേയ ജന്തുവിന്റെ ദഹന രസങ്ങളുടെ പ്രവർത്തനങ്ങളിൽനിന്നും നാടവിര സ്വയം രക്ഷപ്പെടുന്നു.

നാടവിരകളുടെ ശരീരത്തിനുള്ളിൽ യാതൊരുവിധ അറകളും കാണപ്പെടുന്നില്ല. ശരീരത്തിന്റെ പിന്നറ്റത്തുള്ള ഖണ്ഡമാണ് ആദ്യം പൂർണ വളർച്ചയെത്തുന്നത്. ഓരോ ഖണ്ഡത്തിലും പ്രത്യേകം ആൺ, പെൺ പ്രത്യുല്പാദനാവയവങ്ങൾ ഉണ്ടായിരിക്കും. ഇവയിൽ ആൺ പ്രത്യുല്പാദനാവയവമാണ് ആദ്യം പൂർണ വളർച്ചയെത്തി ബീജസംയോഗം നടത്തുന്നത്. തത്ഫലമായി നൂറുകണക്കിന് മുട്ടകൾ ഉണ്ടാകുന്നു. ഇങ്ങനെ മുട്ടകൾ നിറഞ്ഞ പൂർണ വളർച്ചയെത്തിയ ശരീരഖണ്ഡം, മാതൃവിരയിൽനിന്നും സ്വതന്ത്രമാകുന്നു. തുടർന്ന്, ഇവ ആതിഥേയ ജന്തുവിന്റെ മലത്തിൽ കൂടിയോ, ചിലപ്പോൾ ജീവനുള്ള അവസ്ഥയിൽ ഗുദത്തിലൂടെയോ പുറത്തെത്തുന്നു. പുറത്തെത്തിയശേഷം ഈ പ്രത്യേക ശരീര ഖണ്ഡത്തിൽനിന്നും മുട്ടകൾ പുറന്തള്ളപ്പെടുകയും, ശരീരഖണ്ഡം നശിച്ചു പോകുകയും ചെയ്യുന്നു. ഈ മുട്ടകൾ വിരിഞ്ഞുണ്ടാകുന്ന ലാർവകൾ ഓൻകോസ്ഫിയർ എന്ന പേരിൽ അറിയപ്പെടുന്നു. ഓൻകോസ്ഫിയറുകളുടെ ശരീരം പൊതുവേ, വൃത്താകൃതിയിലായിരിക്കും. ലാർവകൾ മറ്റു ജീവികളുടെ കുടലിൽ കടന്നു കൂടുന്നതോടെ, വിരയുടെ ജീവിതചക്രം ആവർത്തിക്കുന്നു.

നാടവിരകളുടെ ജീവിത ചക്രത്തിൽ പ്രധാനമായും രണ്ട് തരം ആതിഥേയരാണുള്ളത്. 
ദ്വിതീയ ആതിഥേയർ സാധാരണ ഗതിയിൽ സസ്യഭോജികളും, അന്തിമ ആതിഥേയർ മാംസഭോജികളുമായിരിക്കും. ദ്വിതീയ ആതിഥേയരെ സാധാരണയായി, വിരയുടെ ലാർവയാണ് ബാധിക്കുക. ലാർവകൾ, ആതിഥേയ ജന്തുക്കളുടെ വിവിധ ശരീരഭാഗങ്ങളിൽ പറ്റിപ്പിടിച്ച് വളരാറുണ്ട്. എന്നാൽ പൂർണ വളർച്ചയെത്തിയ നാടവിരകൾ, അന്തിമ ആതിഥേയ ജന്തുക്കളുടെ ചെറുകുടലിൽ മാത്രമേ വളരാറുള്ളു.

സാധാരണയായി മനുഷ്യരെ ബാധിക്കുന്ന നാടവിരകളാണ് 
മുതലായവ.

മനുഷ്യരിൽ സാധാരണയായി കണ്ടുവരുന്ന നാടവിരകളിൽ പ്രധാനയിനമാണ് ബീഫ് നാടവിര. ശാസ്ത്രനാമം റ്റീനിയറിൻകസ് സാജിനേറ്റസ് (Taeniarhynchus saginatus). പയറുവിത്തിന്റെ ആകൃതിയിലുള്ള ഇവയുടെ ശിരസ്സിൽ കൊളുത്തുകളില്ല. സക്കറുകളുപയോഗിച്ചാണ് ഇവ ചെറുകുടലിൽ പറ്റിപ്പിടിച്ചു കിടക്കുന്നത്. എരുമ, പോത്ത് മുതലായ നാൽക്കാലികളാണ് ഇവയുടെ ദ്വിതീയ ആതിഥേയർ. ഈ നാടവിരകളുടെ മുട്ടകളടങ്ങളിയ പുല്ലും മറ്റും, നാൽക്കാലികൾ ഭക്ഷിക്കുന്നു. നാൽക്കാലികളുടെ ദഹനരസത്തിന്റെ പ്രവർത്തനഫലമായി മുട്ടയുടെ തോട് പൊട്ടി ലാർവ പുറത്തു വരുന്നു. ഇങ്ങനെ പുറത്തു വരുന്ന ലാർവകളെ, നാൽക്കാലിയുടെ ഹൃദയത്തോട് ചേർന്നുള്ള കൊഴുപ്പുകലകളിൽക്കാണാം. ഇവയ്ക്ക് 45C-താപനിലയിൽ വരെ ജീവിക്കാൻ ശേഷിയുണ്ട്. ലാർവകൾ അടങ്ങിയ മാംസം നന്നായി പാചകം ചെയ്യാതെ ഭക്ഷിക്കുന്നതോടെ ഇവ അന്ത്യ ആതിഥേയരായ മനുഷ്യരിലെത്തുന്നു. തുടർന്ന്, മനുഷ്യരുടെ ചെറുകുടലിൽ പറ്റിപ്പിടിക്കുന്ന ലാർവകൾ, 2-3 മാസത്തിനുള്ളിൽ പൂർണവളർച്ചയെത്തുകയും നിരവധി മുട്ടകളടങ്ങിയ ശരീര ഖണ്ഡങ്ങളെ മലത്തിലൂടെ വിസർജിക്കുകയും ചെയ്യുന്നു. ചെറുകുടലിനുള്ളിൽ അധിവസിക്കുന്ന പൂർണ വളർച്ചയെത്തിയ നാടവിരകൾ "ബ്ലാഡർ വിരകൾ" എന്നറിയപ്പെടുന്നു. ഇവ ചിലയവസരങ്ങളിൽ തലച്ചോറിലെത്തുകയും, അപസ്മാരത്തിനോ, പക്ഷാഘാതത്തിനോ വഴിതെളിക്കുകയും ചെയ്യുന്നു.

റ്റീനിയ സോളിയം (Tenia solium) എന്ന ശാസ്ത്രനാമത്തിൽ അറിയപ്പെടുന്ന പോർക്ക് നാടവിരയുടെ ശിരസ്സ് ബീഫ് നാടവിരയുടേതിനെക്കാൾ ചെറുതാണ്. ശിരസ്സിൽ സക്കറുകൾക്കു പുറമേ, കൊളുത്തുകളും കാണപ്പെടുന്നു. പന്നിയാണ് ഇവയുടെ പ്രധാന ദ്വിതീയ ആതിഥേയൻ. ഇവയുടെ ജീവിതചക്രം ബീഫ് നാടവിരയുടേതിന് സമാനമാണ്. നന്നായി പാചകം ചെയ്യാത്ത പന്നിയുടെ മാംസം ഭക്ഷിക്കുന്നതിലൂടെ ഇവയുടെ ലാർവകൾ മനുഷ്യരിലെത്തുന്നു. ചിലയവസരങ്ങളിൽ ഈ ലാർവകൾ കണ്ണുകളിലും, നാഡികളിലും പറ്റിപ്പിടിച്ചു വളരുന്നു. ഈ ഘട്ടത്തിൽ ഇവ, പൂർണ വളർച്ചയെത്തിയ വിരകളെക്കാൾ അപകടകാരികളായി മാറുന്നു.

ബീഫ് നാടവിരകളും, പോർക്ക് നാടവിരകളുംമൂലം മനുഷ്യരിലുണ്ടാകുന്ന രോഗം റ്റീനിയാസിസ് എന്നറിയപ്പെടുന്നു.

മനുഷ്യനെ ബാധിക്കുന്നതിൽ വച്ച് ഏറ്റവും ചെറിയ നാടവിരകളാണിവ. ശാസ്ത്രനാമം എക്കിനോകോക്കസ് ഗ്രാനുലോസസ് (Echinococcus granulosus). ഇവയ്ക്ക് രണ്ടോ മൂന്നോ ശരീരഖണ്ഡങ്ങൽ മാത്രമേയുള്ളു. മനുഷ്യർ, ചെമ്മരിയാടുകൾ മുതലായവയാണ് ഇവയുടെ ദ്വിതീയ ആതിഥേയർ; നായ് അന്തിമ ആതിഥേയനും. പൂർണ വളർച്ചയെത്തിയ വിരകളിടുന്ന മുട്ടകൾ നായയുടെ മലത്തിലൂടെ പുറത്തെത്തുന്നു. അവ നക്കുന്നതിലൂടെയും മറ്റും നായയുടെ ശരീരത്തിൽ വീണ്ടും മുട്ടകൾ പറ്റിപ്പിടിക്കുന്നു. ഇത്തരം നായകളെ തൊടുന്നതിലൂടെ മനുഷ്യരുടെ കൈകളിലും മുട്ടകളെത്തുന്നു. നന്നായി കൈ വൃത്തിയാക്കാതെ ആഹാരം കഴിയ്ക്കുമ്പോൾ മുട്ടകൾ മനുഷ്യരുടെ ചെറുകുടലിലെത്തുന്നു. മുട്ട വിരിഞ്ഞുണ്ടാകുന്ന ലാർവകൾ കരൾ, ശ്വാസകോശം തുടങ്ങിയ അവയവങ്ങളിലെത്തി ഒരു മുഴ ആയി വളരുന്നു. ഈ അവസ്ഥ ഹൈഡാറ്റിഡ് സിസ്റ്റ് അഥവാ എക്കിനോ കോക്കോസിസ് എന്നറിയപ്പെടുന്നു. ഇത് നിരവധി രോഗങ്ങൾക്ക് കാരണമാകുന്നു.

മത്സ്യങ്ങൾ അന്തിമ ആതിഥേയരായ നാടവിരകളാണിവ. ശാസ്ത്രനാമം ഡൈബോത്രിയോസെഫാലസ് ലാറ്റസ് (Dibothriocephalus latus). ഇത്തരം മത്സ്യങ്ങളെ ശരിയായ വിധത്തിൽ പാചകം ചെയ്യാതെ ഭക്ഷിക്കുന്നതിലൂടെ ഇവ മനുഷ്യരിലെത്തുന്നു. ഇവ മനുഷ്യന്റെ ശരീരത്തിൽനിന്നും വലിയ തോതിൽ ജീവകം ബി 12 വലിച്ചെടുക്കുന്നു. ഇത് ജീവകം ബി-12 ന്റെ കുറവിന് നിദാനമാകുന്നു. രക്തോല്പാദനത്തിനു ജീവകം ബി-12 ആവശ്യമായതിനാൽ, ഫിഷ് ടേപ്‌വേമിന്റെ സാന്നിധ്യം മനുഷ്യരിൽ വിളർച്ചയുണ്ടാകാൻ കാരണമാകുന്നു.



</doc>
<doc id="200324" url="https://ml.wikipedia.org/wiki?curid=200324" title="ഡിക്സൺ എക്സ്പിരിമെന്റൽ സൗണ്ട് ഫിലിം">
ഡിക്സൺ എക്സ്പിരിമെന്റൽ സൗണ്ട് ഫിലിം

ഡിക്സൺ എക്സ്പിരിമെന്റൽ സൗണ്ട് ഫിലിം എന്ന ചലച്ചിത്രം വില്യം കെന്നഡി ഡിക്സൺ 1894-ലോ 18ൢഓ നിർമിച്ചതാണ്. തത്സമയം റെക്കോർഡ് ചെയ്ത ശബ്ദമുള്ള ചലച്ചിത്രങ്ങളിൽ ആദ്യത്തേതാണിതെന്നാണ് നിലവിലുള്ള അറിവ്. കൈനറ്റോഫോൺ എന്ന ഉപകരണത്തിനു വേണ്ടി നിർമിച്ച ആദ്യത്തെ ചിത്രമായിരിക്കാമിത്. കൈനറ്റോഫോൺ ശബ്ദചിത്രങ്ങൾക്കായി ആദ്യമായി വികസിപ്പിച്ച സാങ്കേതികവിദ്യയാണ്. എഡിസണും ഡിക്സണും ചേർന്നാണ് ഇത് വികസിപ്പിച്ചത്. കൈനറ്റോസ്കോപ് എന്ന ഉപകരണത്തോടൊപ്പം ഫോണോഗ്രാഫ് കൂടിച്ചേർന്നതാണിത്. പ്രദർശിപ്പിക്കുമ്പോൾ ചിത്രവും ശബ്ദവും ചേർന്നുവരാനുള്ള സാങ്കേതികവിദ്യ ഇതോടൊപ്പമുണ്ടായിരുന്നില്ല. എഡിസന്റെ ബ്ലാക്ക് മരിയ എന്ന ന്യൂ ജേഴ്സിയിലെ സ്റ്റുഡിയോയിലാണ് ചിത്രീകരണം നടന്നത്. ഇത് ആദ്യരൂപത്തിൽ എന്നെങ്കിലും പ്രദർശിപ്പിച്ചതായി തെളിവുകളില്ല. കൈനറ്റോഫോൺ ഉപയോഗിച്ച ചലച്ചിത്രങ്ങളിൽ ഇതു മാത്രമേ ഇന്ന് അവശേഷിക്കുന്നുള്ളൂ. ഡിജിറ്റൽ സാങ്കേതികവിദ്യ ഉപയോഗിച്ച് ഇത് സംരക്ഷിക്കപ്പെട്ടിട്ടുണ്ട്. 

ഡിക്സൺ ഒരു കോളാമ്പിയിലേയ്ക്ക് വയലിൻ വായിക്കുന്നതാണ് ദൃശ്യം. ശബ്ദം ദൃശ്യത്തിലുൾപ്പെടാത്ത ഒരു മെഴുകു ചുരുളിൽ രേഖപ്പെടുത്തപ്പെട്ടുകൊണ്ടിരിക്കുകയായിരുന്നു. . "സോങ് ഓഫ് ദി കാബിൻ ബോയ്" എന്ന ഈണം "ദി ചൈംസ് ഓഫ് നോർമാണ്ടി" എന്ന ഒപ്പറയിൽ (1877) നിന്നുള്ളതാണ്. ഡിക്സണു മുന്നിൽ രണ്ടാൾക്കാർ നൃത്തം ചെയ്യുന്നുണ്ട്. അവസാന സെക്കന്റുകളിൽ ഇടതുവശത്തുനിന്ന് കോളാമ്പിക്കു പിന്നിലേയ്ക്ക് കടക്കുന്നു. റിസ്റ്റോർ ചെയ്യപ്പെട്ട ചലച്ചിത്രത്തിന്റെ നീളം 17 സെക്കന്റുകളാണ്. ചിത്രത്തിനു കൂടെയുള്ള സിലിണ്ടറിൽ ഉദ്ദേശം രണ്ടു മിനിട്ട് ശബ്ദലേഘനം നടന്നിട്ടുണ്ട്. ഇതിൽ 23 സെക്കന്റ് വയലിൻ സംഗീതമാണ് (ഈ ഭാഗമാണ് ചിത്രത്തിന്റെ ശബ്ദം). 2000-ൽ സംരക്ഷിക്കപ്പെട്ട ശേഷം ഡിക്സൺ എക്സ്പിരിമെന്റൽ സൗണ്ട് ഫിലിം അമേരിക്കൻ ഐക്യനാടുകളിലെ നാഷണൽ ഫിലിം രജിസ്ട്രിയിൽ ചേർക്കപ്പെട്ടു. 

ഈ ചിത്രത്തിന്റെ ശബ്ദരഹിതമായ നൈട്രേറ്റ് പ്രിന്റ് (ഇതിന് 40 അടി നീളമുണ്ട്ന്നായിരുന്നു മുന്നേ വിവരിക്കപ്പെട്ടിരുന്നത്) മ്യൂസിയം ഓഫ് മോഡേൺ ആർട്ട് എഡിസൺ നാഷണൽ ഹിസ്റ്റോറിക് സൈറ്റിൽ നിന്നും കൈവശപ്പെടുത്തി. ഇത് 1942-ൽ സേഫ്റ്റി ഫിലിമിലേയ്ക്ക് പകർത്തപ്പെട്ടു. ഇതിന്റെ ശബ്ദരേഘ അമേരിക്കൻ ഐക്യനാടുകളിലെ നാഷണൽ പാർക്ക് സർവീസ് (ഇവരായിരുന്നു എഡിസൺ നാഷണൽ ഹിസ്റ്റോറിക് സൈറ്റിന്റെ കൈവശക്കാർ) 1960-കളൂടെ തുടക്കം വരെ കണക്കിൽ പെടുത്തിയിരുന്നില്ല. അപ്പോഴാണ് "ഡിക്സൺ-വയലിൻ ബൈ ഡബ്ല്യൂ.കെ.എൽ. ഡിക്സൺ വിത്ത് കൈനറ്റോ" എന്നു രേഖപ്പെടുത്തിയ ഒരു ലോഹക്കൂട്ടിനുള്ളിൽ സൂക്ഷിച്ച മെഴുകു ചുരുൾ എഡിസൺ ലാബറട്ടറിയിലെ സംഗീത മുറിയിൽ കണ്ടെത്തപ്പെട്ടത്. 1964-ൽ ഗവേഷകർ ലോഹക്കൂട് തുറന്നപ്പോൾ മെഴുക് ചുരുൾ രണ്ടായി ഒടിഞ്ഞിരിക്കുന്നതായി കണ്ടു. ആ വർഷം തന്നെ അവിടെ സൂക്ഷിച്ചിരുന്ന എല്ലാ നൈട്രേറ്റ് ഫിലിമുകളും ലൈബ്രറി ഓഫ് കോൺഗ്രസിലേയ്ക്ക് സംരക്ഷണത്തിനായി മാറ്റി. ഈ ഫിലിമുകളിൽ "ഡിക്സൺ വയലിൻ" എന്ന് രേഖപ്പെടുത്തിയ ഒരു ചലച്ചിത്രവുമുണ്ടായിരുന്നു. ലൈബ്രറിയുടെ ഫിലിം, ടി.വി. ക്യൂറേറ്ററായിരുന്ന പാട്രിക് ലോഘ്നിയുടെ അഭിപ്രായത്തിൽ ഈ ഫിലിമിന് 39 അടിയും 14 ഫ്രെയിമും നീളമുണ്ടായിരുന്നു (40 അടിക്ക് 2 ഫ്രെയിം കുറവ്). 

ഈ ഫിലിമും സിലിണ്ടറും തമ്മിലുള്ള ബന്ധം 1998 വരെ കണ്ടുപിടിക്കപ്പെട്ടിരുന്നില്ല. എഡിസൺ നാഷണൽ ഹിസ്റ്റോറിക് സൈറ്റിന്റെ ക്യൂറേറ്റർ ജെറി ഫാബ്രിക്സും ലൗഘ്നിയും സിലിണ്ടർ നന്നാക്കിയെടുക്കാൻ തീരുമാനിച്ചതും അതിലെ ശബ്ദം ന്യൂ യോർക്കിലെ റോജേഴ്സ് ആൻഡ് ഹാമർസ്റ്റീൻ ആർക്കൈവിലേയ്ക്ക് മാറ്റാൻ നിശ്ചയിച്ചതും അപ്പോഴാണ്. ഡിജിറ്റൽ ഓഡിയോ ടേപ്പിലേയ്ക്ക് ശബ്ദം പകർത്തപ്പെട്ടു. ലൈബ്രറിയിൽ ശബ്ദരേഖ ചലച്ചിത്രവുമായി സംയോജിപ്പിക്കാനുള്ള സംവിധാനമില്ലാത്തതിനാൽ വാൾട്ടർ മർച്ച് എന്ന പുരസ്കാരങ്ങൾ ലഭിച്ചിട്ടുള്ള എഡിറ്ററെ ഈ ജോലി ഏൽപ്പിക്കമെന്ന് സംരക്ഷണ വിദഗ്ദ്ധൻ റിക്ക് ഷ്മിഡ്ലിൻ അഭിപ്രായപ്പെട്ടു (ഇവർ രണ്ടും 1998-ൽ ഓർസൺ വെൽസിന്റെ ടച്ച് ഓഫ് ഈവിൽ എന്ന ചലച്ചിത്രം സംരക്ഷിക്കാനായി ഒരുമിച്ചു പ്രവർത്തിച്ചിരുന്നു). ഫിലിമും രണ്ടു മിനിട്ട് ശബ്ദവും മർച്ചിനു നൽകപ്പെട്ടു. ആവിഡ് സിസ്റ്റമുപയോഗിച്ച് മർച്ച് ദൃശ്യവും ശബ്ദവും ഒത്തുചേർത്തു. 

കാമറ പ്രവർത്തിച്ചു തുടങ്ങുന്നതിനു മുൻപേ "ബാക്കിയുള്ളവരെല്ലാം തയ്യാറാണോ? തുടങ്ങിക്കോളൂ" എന്ന് ഒരാൾ പറയുന്നത് മെഴുകു ചുരുളിൽ പതിഞ്ഞിട്ടുണ്ട്. ഈ അധികശബ്ദവും കഴിഞ്ഞ പതിറ്റാണ്ടിന്റെ തുടക്കത്തിൽ വിതരണം ചെയ്ത ഫിലിമിൽ ഉൾപ്പെടുത്തിയിട്ടുണ്ട്. ശബ്ദലേഘനം നടന്ന സമയത്ത് ചിത്രീകരണം തുടങ്ങിയിട്ടില്ലാത്തതിനാൽ സിനിമയിലെ ആദ്യത്തെ ശബ്ദമാണ് ഇതെന്ന് പറയുക സാദ്ധ്യമല്ല. 

ചിത്രത്തിന്റെ ദൈർഘ്യം 17 സെക്കന്റുകളായതെങ്ങിനെ എന്ന് വ്യക്തമല്ല. ഫിലിമിന്റെ നീളം (ക്യൂറേറ്ററുടെ റിപ്പോർട്ടിലുണ്ടായിരുന്നതുവച്ചു നോക്കിയാൽ) 638 ഫ്രെയിമുകളാണ്. മർച്ച് പറയുന്നത് ഷൂട്ട് ചെയ്ത സ്പീഡ് സെക്കന്റിൽ 40 ഫ്രെയിം ആയിരുന്നുവെന്നാണ്. ലൗഘ്നി പറയുന്നത് 46 ഫ്രെയിം സ്പീഡിലായിരുന്നു ഷൂട്ട് ചെയ്തതെന്നാണ്. 40 ഫ്രെയിം സ്പീഡിൽ 15.95 സെക്കന്റാവണം ഇതിന്റെ ദൈർഘ്യം; 46 ഫ്രെയിം സ്പീഡിൽ 13.86 സെക്കന്റും. വിദഗ്ദ്ധൻ ഗോർഡൻ ഹെൻട്രിക്സിന്റെ അഭിപ്രായത്തിൽ ഒരു കൈനറ്റോസ്കോപ് സിനിമയും 46 ഫ്രെയിം സ്പീഡിൽ ഷൂട്ട് ചെയ്തിട്ടില്ല. ഇതാണ് ശരിയെങ്കിൽ പോലും ഒരു സെക്കന്റിൽ കൂടുതൽ വ്യത്യാസം വരുന്നുണ്ട്. 17-സെക്കന്റ് സമയം ശരിയാണെങ്കിൽ സ്പീഡ് 37.5 ഫ്രെയിമാണ്. മർച്ചിന്റെ റിപ്പോർട്ടിൽ നിന്നും കാര്യമായ വ്യത്യാസമാണിത്.

"ദി സെല്ലുലോയ്ഡ് ക്ലോസറ്റ്" (1981) എന്ന തന്റെ പുസ്തകത്തിൽ സിനിമാ ചരിത്രകാരൻ വിറ്റോ റൂസ്സോ ഈ ചിത്രത്തെപ്പറ്റി ചർച്ചചെയ്യുന്നുണ്ട്. "ദി ഗേ ബ്രദേഴ്സ്" എന്നാണ് ഈ ചിത്രത്തിന്റെ പേരെന്ന് അവലംബമില്ലാതെ അദ്ദേഹം അഭിപ്രായപ്പെടുന്നുണ്ട്. റുസ്സോ അവലംബമില്ലാതെ സിനിമയ്ക്കു നൽകിയ പേര് കുറഞ്ഞത് മൂന്ന് പുസ്തകങ്ങളിലും ധാരാളം വെബ് സൈറ്റുകളിലും ഉണ്ട്. ഈ ചിത്രത്തിന്റെ ഉള്ളടക്കം സ്വവർഗസ്നേഹവുമായി ബന്ധപ്പെട്ടതാണെന്ന വാദം ആവർത്തിച്ചു പ്രത്യക്ഷപ്പെടുന്നുണ്ട്. ഗേ എന്ന വാക്ക് ആ സമയത്ത് സ്വവർഗസ്നേഹി എന്ന അർത്ഥത്തിൽ വ്യാപകമായി ഉപയോഗിച്ചിരുന്നുമില്ല. ഈ പുരുഷന്മാരെ (ഇവർ എഡിസൺ സ്റ്റുഡിയോയിലെ ജോലിക്കാരായിരുന്നിരിക്കണം) മിധുനങ്ങളായി കാണിക്കാൻ ഡിക്സൺ ശ്രമിച്ചു എന്നതിന് തെളിവൊന്നുമില്ല. ഡിക്സൺ വായിക്കുന്ന സംഗീതം കടലിൽ സ്ത്രീകളില്ലാതെയുള്ള ജീവിതത്തെപ്പറ്റിയായതുകൊണ്ട്, ചിലപ്പോൾ ഒരു തമാശയായിട്ടായിരിക്കണം ഈ രംഗം ചിത്രീകരിച്ചത്. പത്തൊമ്പതാം നൂറ്റാണ്ടിൽ പുരുഷന്മാർ ഒരുമിച്ച് നൃത്തം ചെയ്യുന്നതും സ്വവർഗസ്നേഹം കാരണമാണെന്ന് കരുതുമായിരുന്നില്ലത്രേ. എങ്കിലും ഒരേ ലിംഗത്തിലുള്ള രണ്ടാൾക്കാരെ ചിത്രീകരിക്കുന്ന ആദ്യത്തെ ചലച്ചിത്ര രംഗങ്ങളിലൊന്നാണിത്.




</doc>
<doc id="200328" url="https://ml.wikipedia.org/wiki?curid=200328" title="വെബ് ഹോസ്റ്റിങ്ങ്">
വെബ് ഹോസ്റ്റിങ്ങ്

വ്യക്തികൾക്കും സംഘടനൾക്കും വേൾഡ് വൈഡ് വെബ് വഴി അവരുടെ വെബ്സൈറ്റ് നിർമ്മിക്കുന്നതിന് അനുവദിക്കുന്ന സേവനമാണ് ഇന്റർനെറ്റ് ഹോസ്റ്റിങ് . വെബ് സൈന്യങ്ങളുടെ സാധാരണ ഡേറ്റാ കേന്ദ്രത്തിൽ, ഉപഭോക്താക്കളുടെ ഉപയോഗ ഉടമസ്ഥതയിലുള്ള അല്ലെങ്കിൽ പാട്ടത്തിനെടുത്ത ഒരു സെർവറിൽ സ്പേസ് ലഭ്യമാക്കുന്ന കമ്പനികളാണ്, അതുപോലെ ഇന്റർനെറ്റ് കണക്റ്റിവിറ്റി നൽകിക്കൊണ്ട്. വെബ് സൈന്യങ്ങളുടെ പുറമേ ലാറ്റിൻ അമേരിക്ക ഫ്രാൻസ് താമസം എന്നറിയപ്പെടുന്ന colocation വിളിച്ചിരിക്കുന്നു അവരുടെ ഡാറ്റ കേന്ദ്രം സ്ഥിതി മറ്റ് സെർവറുകൾ, ഇന്റർനെറ്റ് ഡാറ്റ സെന്റർ മുറികളും കണക്ടിവിറ്റി നൽകാൻ കഴിയും.

വെബ് ഹോസ്റ്റിംഗ് സേവനങ്ങൾ പരിമിതപ്പെടുത്തുന്ന മാറുന്നു. ഏറ്റവും അടിസ്ഥാന വെബ് പേജ് ഫയലുകളും ഫയൽ ട്രാൻസ്ഫർ പ്രോട്ടോക്കോൾ (എഫ്ടിപി) അല്ലെങ്കിൽ ഒരു വെബ് ഇന്റർഫേസ് വഴി അപ്ലോഡ് ചെയ്യാൻ കഴിയുന്ന ചെറിയ തോതിലുള്ള ഫയൽ ഹോസ്റ്റിംഗ് ആണ്. ഫയലുകൾ സാധാരണയായി അല്ലെങ്കിൽ ചുരുങ്ങിയ പ്രോസസ്സിംഗ് കൊണ്ട് "പോലെ" വെബ് രക്ഷപ്പെട്ടിരിക്കുന്നു. പല ഇന്റർനെറ്റ് സേവന ദാതാക്കൾ (ISP- കൾ) ചെയ്യുന്നവര്ക്ക് സൗജന്യമായി ഈ സേവനം വാഗ്ദാനം. വ്യക്തികളും സംഘടനകളും ബദൽ സേവന ദാതാക്കൾ നിന്ന് ഹോസ്റ്റിങ് വെബ് പേജ് കിട്ടിയേക്കാം. പേഴ്സണൽ വെബ് സൈറ്റ് ഹോസ്റ്റിംഗ് സാധാരണ സ്വതന്ത്ര പരസ്യത്തിൽ-സ്പോൺസർ, അല്ലെങ്കിൽ ഉണര്ത്തി. പലപ്പോഴും ഹോസ്റ്റിങ് ബിസിനസ് വെബ് സൈറ്റ് സൈറ്റിന്റെ വലിപ്പവും തരം ആശ്രയിച്ചിരിക്കും ഉയർന്ന ചെലവിൽ ഉണ്ട്.

സിംഗിൾ പേജ് ഹോസ്റ്റിംഗ് സ്വകാര്യ വെബ് താളുകൾ പൊതുവെ മതി. സങ്കീർണ്ണമായ ഒരു സൈറ്റ് ഡാറ്റാബേസ് പിന്തുണയും ആപ്ലിക്കേഷൻ വികസന പ്ലാറ്റ്ഫോമുകൾ (ഉദാ, PHP, ജാവ, റൂബി റെയിലുകൾ ന്, ColdFusion, അല്ലെങ്കിൽ ASP.NET) നൽകുന്ന ഒരു കൂടുതൽ സമഗ്രമായ പാക്കേജ് വിളിച്ചോതുന്നത്. ഈ സൗകര്യങ്ങൾ ഉപഭോക്താക്കൾക്ക് ഫോറങ്ങളിൽ ഉള്ളടക്ക മാനേജ്മെന്റ് പോലുള്ള പ്രയോഗങ്ങൾ വേണ്ടി സ്ക്രിപ്റ്റുകൾ എഴുതാൻ അല്ലെങ്കിൽ ഇൻസ്റ്റാൾ ചെയ്യാൻ അനുവദിക്കുക. എതിരെ, സുരക്ഷിത സോക്കറ്റ്സ് ലെയർ (SSL) സാധാരണായായി കൂടുതൽ സുരക്ഷിതം, വിവരങ്ങളിലെ നിലനിർത്തുന്നതിനുള്ള താൽപ്പര്യം വെബ്സൈറ്റുകൾ വേണ്ടി ഉപയോഗിക്കുന്നു.

ഹോസ്റ്റ് നും ഒരു ഇന്റർഫേസ് അഥവാ നിയന്ത്രണ പാനൽ വെബ് സെർവർ മാനേജിങ് ലിപികളും ഇൻസ്റ്റാൾ, അതുപോലെ ഇ-മെയിൽ പോലുള്ള മറ്റ് മോഡ്യൂളുകൾ, സേവന പ്രയോഗങ്ങൾ നൽകിയേക്കാം. ഹോസ്റ്റിങ് അക്കൗണ്ട് കൈകാര്യം നിയന്ത്രണ പാനൽ ഉപയോഗിക്കാത്ത ഒരു വെബ് സെർവർ, പലപ്പോഴും ഒരു "ലെസ്സ്" സെർവർ എന്നാണ് വിളിക്കുക. ചില സൈന്യങ്ങളുടെ (ഉദാ ഇ-കൊമേഴ്സ്, ബ്ലോഗുകൾ, മുതലായവ) ചില സോഫ്റ്റ്‌വേർ അല്ലെങ്കിൽ സേവനങ്ങൾ പ്രത്യേകമായി]].

വിശ്വാസ്യതയും പ്രവർത്തിച്ച സമയം

ഒരു വെബ്സൈറ്റ് ലഭ്യത വെബ്സൈറ്റ് ഇന്റർനെറ്റ് വഴി പരസ്യമായി ആക്സസ് പോകില്ല ഏത് ഒരു വർഷം ശതമാനം അളക്കുന്നത്. ഇത് ഒരു സിസ്റ്റത്തിന്റെ അപ്ടൈം അളന്നു നിന്നും വ്യത്യസ്തമാണ്. അപ്ടൈം തന്നേയും ഓൺലൈൻ ഒരാളായി സിസ്റ്റം പരാമർശിക്കുന്നു. അപ്ടൈം ഒരു നെറ്റ്വർക്ക് കാലഹരണത്തെ ഇവന്റ് പോലെ അത് എത്താൻ കഴിയാത്തതിൽ കണക്കിലെടുക്കുന്ന ഇല്ല. [അവലംബം ആവശ്യമാണ്] ഒരു ഹോസ്റ്റിങ് ദാതാവിന്റെ സർവീസ് ലെവൽ കരാർ (SLA) അറ്റകുറ്റപ്പണി നടപ്പിലാക്കുന്നതിനുള്ള ക്രമത്തിൽ പ്രതിവർഷം ഷെഡ്യൂൾ കഠിനാധ്വാനം ഒരു നിശ്ചിത തുക അടങ്ങിയിരിക്കാം സിസ്റ്റങ്ങൾ. ഇത് ഷെഡ്യൂൾ കഠിനാധ്വാനം പലപ്പോഴും SLA മൗലികവുമായ നിന്നും ഒഴിവാക്കും, ലഭ്യത കണക്കു വരുമ്പോൾ ആകെ സമയം നിന്നും കുറയ്ക്കപ്പെടുന്നു മാറ്റേണ്ടത് ആവശ്യമാണ്. ഒരു സിസ്റ്റം ലഭ്യത ഒപ്പിട്ടു SLA ആ താഴെ തുള്ളി എങ്കിൽ ഒരു SLA .ഉത്തരം ആശ്രയിച്ച്, ഒരു ഹോസ്റ്റിംഗ് ദാതാവിനെ പലപ്പോഴും നഷ്ടപ്പെട്ട സമയം ഒരു ഭാഗിക റീഫണ്ട് നൽകും. എങ്ങനെ കഠിനാധ്വാനം അതുകൊണ്ടു SLA വായിച്ചശേഷം അനിവാര്യമാണ്, ദാതാവിൽ നിന്ന് ദാതാവിന്റെ ദൃഢനിശ്ചയത്തോടെ മാറ്റങ്ങൾ ആണ്. [1] എല്ലാ ദാതാക്കൾ റിലീസ് പ്രവർത്തിക്കുന്ന സമയം സ്ഥിതിവിവരക്കണക്കുകൾ. [2] മിക്ക ഹോസ്റ്റിങ് ദാതാക്കൾ പ്രതിമാസം കഠിനാധ്വാനം എന്ന 43m വേണ്ടി അനുവദിക്കും ഏത് കുറഞ്ഞത് 99.9% ഉറപ്പ് ചെയ്യും, പ്രതിവർഷം കഠിനാധ്വാനം എന്ന അല്ലെങ്കിൽ 8h 45m.

ഹോസ്റ്റുചെയ്യുന്ന വിവിധതരം

ഇന്റർനെറ്റ് ഹോസ്റ്റിങ് സേവനങ്ങൾ വെബ് സെർവറുകൾ പ്രവർത്തിപ്പിക്കാൻ കഴിയും.

ഇന്റർനെറ്റ് സേവന ദാതാക്കൾ പല വലിയ കമ്പനികൾ ശാശ്വതമായി മറ്റ് സൈറ്റുകളിലേക്ക് ഇമെയിൽ, ഫയലുകൾ, തുടങ്ങിയവ അയയ്ക്കാൻ വെബിൽ കണക്റ്റുചെയ്യേണ്ടതുണ്ട്. കമ്പനി ഓൺലൈൻ ഉത്തരവ് അവരുടെ ചരക്കുകളും സേവനങ്ങളും വിശദാംശങ്ങളും സൗകര്യങ്ങളും നൽകുന്നതിനും ഒരു വെബ്സൈറ്റ് ഹോസ്റ്റ് ആയി കമ്പ്യൂട്ടർ ഉപയോഗിച്ചേക്കാം.

സൗജന്യ വെബ് ഹോസ്റ്റിംഗ് സേവനം: ചിലപ്പോൾ പരസ്യങ്ങള് പിന്തുണയ്ക്കുന്ന, പരിമിതമായ സേവനങ്ങൾ വ്യത്യസ്ത കമ്പനികൾ അർപ്പിച്ചു പെയ്ഡ് ഹോസ്റ്റിംഗ് അപേക്ഷിച്ച് പലപ്പോഴും മാത്രമായി പരിമിതപ്പെടുത്തിയിരിക്കുന്നു.

വെബ് ഹോസ്റ്റിംഗ് സേവനം പങ്കിട്ടു: ഒരാളുടെ വെബ്സൈറ്റ് കുറച്ച് സൈറ്റുകളിൽ നിന്ന് വെബ്സൈറ്റുകൾ നൂറുകണക്കിനു വരെയുള്ള മറ്റു പല സൈറ്റുകളും അതേ സെർവർ സ്ഥാപിച്ചിരിക്കുന്നു. സാധാരണഗതിയിൽ, എല്ലാ മേഖലകളിൽ ഇത്തരം റാമും സിപിയു പോലെ, സെർവർ വിഭവങ്ങൾ പൊതു കുളം പങ്കുവയ്ക്കാം. സേവനം ഈ തരം സൗകര്യങ്ങളുണ്ട് സോഫ്റ്റ്‌വേർ അപ്ഡേറ്റുകളും കണക്കിലെടുത്ത് തികച്ചും അടിസ്ഥാന ലിപിയേക്കാള് അല്ല കഴിയും. റിസെല്ലർമാർ പലപ്പോഴും പങ്കിട്ട വെബ് ഹോസ്റ്റിംഗ്, വെബ് കമ്പനികൾ പലപ്പോഴും ക്ലയന്റുകൾ ഹോസ്റ്റിങ് നൽകുന്നതിന് റീസെല്ലറിനെ അക്കൗണ്ടുകൾ ഉണ്ടാകും വിൽക്കാൻ.

റീസെല്ലറിൽ വെബ് ഹോസ്റ്റിംഗ്: തങ്ങളെത്തന്നേ ആതിഥ്യം ഉപഭോക്താക്കളുടെ വെബ് തീർന്നിരിക്കുന്നു അനുവദിക്കുന്നു. റിസെല്ലർമാർ അവർ ഒരു റീസെല്ലറിനെ ആയി കൊണ്ട് അഫിലിയേറ്റ് ആർ അനുസരിച്ച്, ആതിഥേയത്വം ഈ ലിസ്റ്റ് ചെയ്ത തരം ഏത് കീഴിൽ, വ്യക്തിഗത ഡൊമെയ്നുകളുടെ, പ്രവർത്തിക്കുകയുള്ളൂ കഴിഞ്ഞില്ല. റിസെല്ലർമാർ 'അക്കൗണ്ടുകൾ വലിപ്പത്തിൽ നേടുന്നതിലൂടെ മാറ്റമുണ്ടാകാം: അവർ ഒരു colocated സെർവർ അവരുടെ സ്വന്തം വെർച്വൽ സമർപ്പിത സെർവർ ഉണ്ടാകാം. പല റീസെല്ലർമാർക്കുള്ള അവരുടെ ദാതാവിന്റെ പങ്കിട്ടു ഹോസ്റ്റിങ് പദ്ധതി ഒരു ഏകദേശം സമാനമായ സേവനം നൽകുന്നതിനും സാങ്കേതിക പിന്തുണ തങ്ങളെത്തന്നെ നൽകാൻ.

വെർച്വൽ സമർപ്പിത സെർവർ: ഇതും ഒരു വെർച്വൽ സ്വകാര്യ സർവർ (VPS) എന്നറിയപ്പെടുന്ന, വിഭവങ്ങൾ നേരിട്ട് അണ്ടര്ലയിങ്ങിന്റെ ഹാർഡ്വെയർ രൂപമല്ല എന്നാണ് ഒരു വിധത്തിൽ വിഹിതം കഴിയുന്ന വെർച്വൽ സെർവറുകൾ, കയറി സെർവർ വിഭവങ്ങൾ വിഭജിക്കുന്നു. VPS പലപ്പോഴും പലരും VPSs ബന്ധം ഒരു ഒന്ന് സെർവർ അടിസ്ഥാനമാക്കി വിഭവങ്ങൾ വിഹിതം ചെയ്യും എന്നാൽ virtualisation സെർവറുകളിൽ തമ്മിലുള്ള ഒരു VPS കണ്ടെയ്നർ നീക്കാൻ കഴിവ് ഉൾപ്പെടെ ഏതാനും കാരണങ്ങൾ, വേണ്ടി ചെയ്തതു ചെയ്തേക്കാം. ഉപയോക്താക്കൾ അവരുടെ വെർച്വൽ സ്പേസ് വരെ റൂട്ട് പ്രവേശനം ലഭിക്കാം. ഇടപാടുകാർ ചിലപ്പോൾ സെർവർ (നിയന്ത്രിക്കാനാകാത്തത് സെർവർ) സുഷിരങ്ങൾ കൈകാര്യം ഉത്തരവാദി അല്ലെങ്കിൽ VPS ദാതാവ് ഉപഭോക്താവ് (നിയന്ത്രിത സെർവർ) സെർവർ അഡ്മിൻ ചുമതലകൾ നൽകിയേക്കാം.

സമർപ്പിത ഹോസ്റ്റിംഗ് സേവനം: ഉപയോക്താവ് തന്റെ സ്വന്തം വെബ് സെർവർ ലഭിക്കുന്നു അതിനെ പൂർണ്ണ നിയന്ത്രണം നേട്ടം (യൂസർ വിൻഡോസ് ലിനക്സ് / അഡ്മിനിസ്ട്രേറ്റർ പ്രവേശനം റൂട്ട് ആക്സസ് ഉണ്ട്); എന്നാൽ, ഉപയോക്താവിന് സെർവർ സ്വന്തമല്ല. സമർപ്പിത ഹോസ്റ്റിംഗ് ഒരാൾ തരം സ്വയം നിയന്ത്രിത അഥവാ നിയന്ത്രിക്കാനാകാത്തത് ആണ്. ഇത് സാധാരണയായി സമർപ്പിത പ്ലാനുകൾക്ക് കുറഞ്ഞത് ചെലവേറിയത്. ഉപയോക്താവിനെ ക്ലയന്റ് തന്റെ സ്വന്തം സമർപ്പിത സെർവർ സുരക്ഷ പരിപാലനത്തിനും ഉത്തരവാദിത്തം ആണ് അതായത് സെർവറിലേക്ക് പൂർണ്ണ അഡ്മിനിസ്ട്രേറ്റീവ് പ്രവേശനം ഉണ്ട്.

നിയന്ത്രിത ഹോസ്റ്റിങ് സേവനം: ഉപയോക്താവ് തന്റെ സ്വന്തം വെബ് സെർവർ ലഭിക്കുന്നു എങ്കിലും അതു പൂർണ്ണ നിയന്ത്രണം അനുവദനീയമല്ല (ഉപയോക്താവിന് വിൻഡോസ് ലിനക്സ് / അഡ്മിനിസ്ട്രേറ്റർ പ്രവേശനം റൂട്ട് ആക്സസ് നിരസിച്ചു); എന്നാൽ, അവർ FTP അല്ലെങ്കിൽ മറ്റ് വിദൂര മാനേജ്മെന്റ് ഉപകരണങ്ങൾ വഴി അവരുടെ ഡാറ്റ മാനേജ് അനുവദിച്ചിരിക്കുന്ന. ദാതാവ് ഉപയോക്തൃ സെർവർ പരിഷ്കരിക്കുകയോ തീർത്തും ക്രമീകരണ പ്രശ്നങ്ങൾ സൃഷ്ടിക്കാൻ അനുവദിക്കുന്നില്ല മുഖാന്തരം സേവനം ഗുണമേന്മ ഗ്യാരണ്ടി കഴിയും അങ്ങനെ ഉപയോക്താവിനെ പൂർണ്ണ നിയന്ത്രണം അനുവദിച്ചിട്ടില്ല. ഉപയോക്താവിന് സെർവർ സ്വന്തമല്ല. സെർവർ ക്ലയന്റ് ലീസിന് ആണ്.

Colocation വെബ് ഹോസ്റ്റിങ്: സമർപ്പിത വെബ് ഹോസ്റ്റിംഗ് സേവനം സമാനമായ, പക്ഷേ ഉപയോക്തൃ കോലോ സെർവർ സ്വന്തമാക്കുന്നു; ഹോസ്റ്റുചെയ്യുന്ന കമ്പനി സെർവർ പിടിച്ചിട്ടു സെർവർ സൂക്ഷിക്കുന്നവൻ ആ ശാരീരിക സ്പേസ് നൽകുന്നു. ഈ വെബ് ഹോസ്റ്റിംഗ് സേവനം ഏറ്റവും ശക്തരായ ചെലവേറിയ തരം. മിക്കപ്പോഴും, colocation ദാതാവ് സെർവർ വേണ്ടി മാത്രം വൈദ്യുത, ​​ഇന്റർനെറ്റ് കോളിംഗ്, സംഭരണ ​​സൗകര്യങ്ങൾ നൽകിക്കൊണ്ട്, അവരുടെ ക്ലയന്റിന്റെ യന്ത്രം നേരിട്ട് യാതൊരു പിന്തുണ അല്പം നൽകിയേക്കാം. കോലോ വേണ്ടി മിക്കപ്പോഴും, ക്ലയന്റ് തന്റെ സ്വന്തം അഡ്മിനിസ്ട്രേറ്റർ ഏതെങ്കിലും ഹാർഡ്വെയർ പരിഷ്കരണങ്ങളും മാറ്റങ്ങളോ ചെയ്യാൻ സൈറ്റിലെ ഡാറ്റ സെന്റർ സന്ദർശിക്കുക ഞാൻ ആഗ്രഹിക്കുന്നു. പണ്ട്, പല colocation ദാതാക്കൾ, ഹോസ്റ്റിങ് ഡെസ്ക്ടോപ്പ്-ശൈലി minitower കേസുകളിൽ വഴിവയ്ക്കും പോലും ഏതെങ്കിലും സിസ്റ്റം കോൺഫിഗറേഷൻ സ്വീകരിക്കാൻ, പക്ഷേ മിക്ക സൈന്യങ്ങളുടെ ഇപ്പോൾ റാക്ക് മൌണ്ട് അനുബന്ധങ്ങളും ആൻഡ് സാധാരണ സിസ്റ്റം കോൺഫിഗറേഷനുകൾ ആവശ്യമായ.

ക്ലൗഡ് ഹോസ്റ്റിങ്: ഉപഭോക്താക്കൾക്ക് കൂട്ടമായി ലോഡ് ബാലൻസ്ഡായി സെർവറുകൾ യൂട്ടിലിറ്റി ബില്ലിങ് അടിസ്ഥാനമാക്കി, ശക്തമായ സ്കേലബിൾ വിശ്വസ്തവും ഹോസ്റ്റിംഗ് അനുവദിക്കുന്ന പ്ലാറ്റ്ഫോം ഹോസ്റ്റ് ഒരു പുതിയ തരം. വെബ്സൈറ്റ് വേദിയായിട്ടുണ്ട് ഒരു മേഘം ഹാർഡ്വെയർ ഒരു കഷണം അസ്തമിക്കുമ്പോൾ ക്ലൗഡിൽ മറ്റ് കമ്പ്യൂട്ടറുകൾ മുതലുള്ള ബദലുകൾ നഷ്ടപരിഹാരം കഴിയും കൂടുതൽ വിശ്വസനീയം വരാം. മേഘം ഹോസ്റ്റിംഗ് വികേന്ദ്രീകൃതമായ പോലെ എതിരെ, പ്രാദേശിക വൈദ്യുതി തടസ്സങ്ങൾ അല്ലെങ്കിൽ പ്രകൃതി ദുരന്തങ്ങൾ മേഘം കുറവ് പ്രശ്നകാരിയായേക്കാം, സൈറ്റുകൾ വേദിയായിട്ടുണ്ട്. ക്ലൗഡ് പുറമേ ഹോസ്റ്റിങ് ദാതാക്കൾ മറിച്ച് ഉപയോക്താവിനു് ഉപയോഗിക്കും പ്രതീക്ഷിക്കുന്നു തുക, അല്ലെങ്കിൽ ഒരു സ്ഥിര ചെലവ് പിഡബ്ല്യുഡി ഹാർഡ്വെയർ നിക്ഷേപം ഒരു ഫ്ലാറ്റ് ഫീസ് അധികം മാത്രം ഉപയോക്താവിന് ക്ഷയിച്ചിരിക്കുന്നു വിഭവങ്ങൾ വേണ്ടി ഉപയോക്താക്കളെ ചാർജ് അനുവദിക്കുന്നു. ഇതിനു പകരമായി, കേന്ദ്രീകരണത്തിനും അഭാവം ഉപയോക്താക്കൾക്ക് അവരുടെ ഡാറ്റ ഡാറ്റ സുരക്ഷാ അല്ലെങ്കിൽ സ്വകാര്യതാ ആശങ്കകൾ ഉപയോക്താക്കൾക്ക് ഒരു പ്രശ്നം കഴിഞ്ഞ് എവിടെയാണ് സ്ഥിതി കുറവ് നിയന്ത്രണം ചെയ്യേണ്ടിവരും.

ക്ലസ്റ്റർ ഹോസ്റ്റിംഗ്: മെച്ചപ്പെട്ട കരണീയമായ ഒരേ ഉള്ളടക്കം ഹോസ്റ്റിങ് ഒന്നിലധികം സെർവറുകൾ ഇല്ലാതിരുന്നിട്ടും. ക്ലസ്റ്റർ സെർവറുകൾ ഹൈ-ലഭ്യത സമർപ്പിത ഹോസ്റ്റിംഗ് ഒരു തികഞ്ഞ പരിഹാരം, അതല്ല ഒരു വിപുലീകരിക്കാനാകുന്ന വെബ് ഹോസ്റ്റിങ് പരിഹാരം സൃഷ്ടിക്കുന്നു. ഒരു ക്ലസ്റ്റർ ഡാറ്റാബേസ് ഹോസ്റ്റിങ് ശേഷിയെ നിന്ന് സേവിച്ച് വെബ് വേർതിരിക്കാം. (സാധാരണയായി വെബ് സൈന്യങ്ങളുടെ ഉപയോഗിക്കാൻ ക്ലയന്റുകളുടെയും പിണ്ഡം മാനേജിങ് ഒന്നിലധികം ഗുണം പോലെ, അവരുടെ പങ്കിട്ട ഹോസ്റ്റിംഗ് പ്ലാനുകൾ വേണ്ടി ഹോസ്റ്റിങ് കൂട്ടമായി). [3]

ഗ്രിഡ് ഹോസ്റ്റിങ്: വിതരണം ഹോസ്റ്റിംഗ് ഈ ഫോം ഒരു സെർവർ ക്ലസ്റ്റർ ഒരു ഗ്രിഡ് പോലെ പ്രവർത്തിക്കുന്നു തീർന്നാൽ മൾട്ടിപ്പിൾ ഘടന.

ഹോം സെർവർ: സാധാരണയായി ഒരു സ്വകാര്യ വസതിയിൽ സ്ഥാപിക്കുന്ന ഒരു സിംഗിൾ യന്ത്രം ഒരു സാധാരണയായി ഉപഭോക്തൃ ഗ്രേഡ് ബ്രോഡ്ബാൻഡ് കണക്ഷൻ നിന്നും ഒന്നോ അതിലധികമോ വെബ് സൈറ്റുകൾ ഹോസ്റ്റ് ഉപയോഗിക്കാൻ കഴിയും. ഈ ഉദ്ദേശ്യം-നിർമ്മിച്ച യന്ത്രങ്ങൾ അതിലധികമോ സാധാരണയായി പഴയ കമ്പ്യൂട്ടറുകൾക്കും കഴിയും. ചില ISPs സജീവമായി ഉപയോക്താവിന്റെ കണക്ഷൻ TCP പോർട്ട് 80 വരെ ഇൻകമിംഗ് അഭ്യർത്ഥനകൾ disallowing ചെയ്തതിനു സ്റ്റാറ്റിക് ഐ.പി. വിലാസങ്ങൾ നൽകാൻ വിസമ്മതിച്ച ഭവന സെർവറുകളിൽ ബ്ലോക് ശ്രമിക്കാറുണ്ട്. ഒരു വിശ്വസനീയമായ ഡിഎൻഎസ് ഹോസ്റ്റ് പേര് കൈവരിക്കുന്നതിന് സാധാരണ രീതി ഒരു ഡൈനാമിക് ഡിഎൻഎസ് സേവനം ഒരു അക്കൗണ്ട് സൃഷ്ടിച്ചുകൊണ്ട് എന്നതാണ്. ഡൈനാമിക്ക് DNS സേവനം സ്വയം എപ്പോൾ ഐപി വിലാസം മാറ്റങ്ങൾ ഒരു URL പോയിന്റ് ഐ.പി. വിലാസം മാറും. [4]

വെബ് ഹോസ്റ്റ് സേവന ദാതാക്കളുടെ ലഭ്യമാക്കുന്ന ഹോസ്റ്റിങ് ചില പ്റത്യേക തരത്തിലുള്ള:

1.പ്രമാണം ഹോസ്റ്റിങ് സേവനം: സൈന്യങ്ങളുടെ ഫയലുകൾ, അല്ല വെബ് പേജുകൾ

2.ചിത്രം ഹോസ്റ്റിങ് സേവനം

3.വീഡിയോ ഹോസ്റ്റിങ് സേവനം

4.ബ്ലോഗ് ഹോസ്റ്റിങ് സേവനം

5.ബിൻ ഒട്ടിക്കുക

6.ഷോപ്പിംഗ് കാർട്ട് സോഫ്റ്റ്‌വേർ

7.ഇ-മെയിൽ ഹോസ്റ്റിങ് സേവനം

കൂടുതൽ വിവരങ്ങൾക്കോ, തിരുത്തുക്കൾക്കോ ബന്ധപെടുക: അവധാർ നാഥ്, ഈമെയിൽ- mittupalode@gmail.com


</doc>
<doc id="200331" url="https://ml.wikipedia.org/wiki?curid=200331" title="ഇ.എം.എസും പെൺകുട്ടിയും (ചലച്ചിത്രം)">
ഇ.എം.എസും പെൺകുട്ടിയും (ചലച്ചിത്രം)

റഫീഖ് റാവുത്തർ ആദ്യമായി സംവിധാനം ചെയ്ത് 2012- ലെ മലയാളചലച്ചിത്രമാണ് ഇ.എം.എസും പെൺകുട്ടിയും. ബെന്യാമിന്റെ "ഇ.എം.എസും പെൺകുട്ടിയും" എന്ന ചെറുകഥ ആസ്പദമാക്കിയാണ് ചിത്രത്തിന്റെ രചന നിർവഹിച്ചിരിക്കുന്നത്. ചിത്രത്തിലെ ഗാനങ്ങൾക്ക് ഇളയരാജ സംഗീതം നൽകിയിരിക്കുന്നു. അതോടൊപ്പം ചിത്രത്തിലെ തമിഴ് ഗാനങ്ങൾ ഇളയരാജ തന്നെയാണ് രചിച്ചിരിക്കുന്നത്. സന്തോഷ് ഓട്ടപ്പള്ളിയാണ് ചിത്രം നിർമ്മിക്കുന്നത്. നരേൻ, ശ്രീനിവാസൻ, കനിഹ എന്നിവർ പ്രധാന കഥാപാത്രങ്ങളെ അവതരിപ്പിക്കുന്നത്.

അമേരിക്ക, ഓസ്ട്രേലിയ, കാനഡ എന്നിവിടങ്ങളിലൊക്കെ അഭയാർഥികളായി കഴിയുന്ന ശ്രീലങ്കൻ തമിഴ്‌വംശജരുടെ കഥയാണ് ചിത്രത്തിൽ പ്രമേയമാകുന്നത്. യുദ്ധത്തിനെതിരെയുള്ള സന്ദേശം ഉൾക്കൊള്ളുന്ന ചലച്ചിത്രമാണ് ഇഎംഎസും പെൺകുട്ടിയും. ശ്രീലങ്കൻ തമിഴ് അഭയാർഥിയായ ഒരു പെൺകുട്ടി അമേരിക്കയിൽ ജോലി ചെയ്യുന്ന മധ്യതിരുവിതാംകൂർ ക്രിസ്ത്യൻ കുടുംബത്തിലേക്ക് കടന്നുവരുന്നതാണു കഥ. ചിത്രത്തിന്റെ നാല്പതു ശതമാനം ഭാഗം തമിഴിലാണ് ചിത്രീകരിക്കുന്നത്.



</doc>
<doc id="200336" url="https://ml.wikipedia.org/wiki?curid=200336" title="പ്രോട്ടാമിൻ‌">
പ്രോട്ടാമിൻ

വളരെ ചെറിയ, ആർജിനിൻ എന്ന അമിനോഅമ്ലങ്ങൾ ധാരാളമായുള്ള ഒരു ന്യൂക്ലിയാർ പ്രോട്ടീനാണ് പ്രോട്ടാമിൻ. പുബീജങ്ങൾ രൂപപ്പെടുന്ന സ്പെർമാറ്റോജനസിസ് എന്ന പ്രക്രിയയ്ക്കൊടുവിൽ ഹിസ്റ്റോണുകളെ നീക്കം ചെയ്യുന്ന ഇവ പുംബീജങ്ങളുടെ ശിരസ്സിൽ കണ്ടൻസേഷൻ നടക്കുന്നതിനും ഡി.എൻ.എ തന്മാത്രയുടെ സ്ഥിരതാവസ്ഥയ്ക്കും അത്യാവശ്യമാണ്. പുംബീജങ്ങളിൽ‌ ഹിസ്റ്റോണുകളെക്കാൾ ഡി.എൻ.എ കണ്ടൻസേഷന് ഇവ സഹായിക്കുന്നു. 
എലികളിലും മനുഷ്യനിലും മറ്റുചില മത്സ്യങ്ങളിലും രണ്ടോ അതിലധികമോ വ്യത്യസ്ത തരത്തിലുള്ള പ്രോട്ടാമിനുകളെ കണ്ടെത്തിയിട്ടുണ്ട്. 
PRM1 ഉം PRM2 വുമാണ് മനുഷ്യനിൽ കണ്ടെത്തപ്പെട്ടിട്ടുള്ള പ്രോട്ടാമിനുകൾ.
സാൽമിൻ (സാൽമൺ മത്സ്യത്തിൽ)
ക്ലൂപ്പീൻ (ക്ലൂപ്പിയ മത്സ്യത്തിൽ)
ഇറിഡിൻ (റെയിൻബോ ട്രൗട്ടിൽ)
തിന്നിൻ (ചൂരയിൽ)
സ്റ്റെല്ലിൻ (സ്റ്റർജിയോണിൽ)
സില്ലിയോറൈനിൻ (ഡോഗ് ഫിഷിൽ)


</doc>
<doc id="200339" url="https://ml.wikipedia.org/wiki?curid=200339" title="ഫ്ലിബോട്ടമി">
ഫ്ലിബോട്ടമി

സിരകളിൽ മുറിവുണ്ടാക്കുന്നതിനാണ് ഫ്ലിബോട്ടമി എന്നുവിളിക്കുന്നത്. സിരകളിൽ നിന്ന് അശുദ്ധരക്തത്തെ സ്വീകരിക്കുന്നതിനും മുൻകാലങ്ങളിൽ സിരകളിൽ നിന്നും അമിത അശുദ്ധരക്തം കളയുന്നതിനും ഉപയോഗിച്ചിരുന്ന രീതിയാണിത്. ഈ ജോലി ചെയ്യുന്ന ആളെ ഫ്ലിമോട്ടമിസ്റ്റ് എന്നുവിളിക്കുന്നു. ഗവേഷണത്തിനോ പരീക്ഷണത്തിനോ ചികിത്സയ്ക്കോ ഫ്ലിബോട്ടമിസ്റ്റുകൾ സിരാരക്തം ശേഖരിക്കുന്നു. 

അമേരിക്കൻ സൊസൈറ്റി ഓഫ് ഫ്ലിബോട്ടമിക് ടെക്നീഷ്യൻസ് എന്ന അമേരിക്കൻ സ്ഥാപനം അവിടെ ഇത്തരത്തിൽപ്പെട്ട ജോലിക്കാർക്ക് പ്രത്യേക രജിസ്ട്രേഷൻ നൽകുന്നുണ്ട്. 



</doc>
<doc id="200340" url="https://ml.wikipedia.org/wiki?curid=200340" title="ഹീമോഫോബിയ">
ഹീമോഫോബിയ

രക്തത്തെക്കുറിച്ചുള്ള അത്യധികഭയത്തെയാണ് ഹീമോഫോബിയ എന്നുവിളിക്കുന്നത്. കുട്ടിക്കാലത്തോ മറ്റോ ഉണ്ടായ അതീഭീതിദമായ രക്തനഷ്ടമോ മുറിവുകളോ ഈ അവസ്ഥയ്ക്ക് കാരണമാകാം.ഉയർന്ന ബോധവൽക്കരണ പ്രവർത്തനങ്ങളും മാനസിക വൈകാരിക സഹായവും നൽകിയാലേ ഈ ഫോബിയ അഥവാ ഭയം വ്യക്തികളിൽ നീക്കം ചെയ്യാൻ കഴിയൂ. 
അപ്ലൈഡ് ടെൻഷൻ എന്ന ചികിത്സാക്രമം വളരെ പ്രശസ്തിയാർജ്ജിച്ചുവരുന്നു. 


</doc>
<doc id="200343" url="https://ml.wikipedia.org/wiki?curid=200343" title="അയാളും ഞാനും തമ്മിൽ">
അയാളും ഞാനും തമ്മിൽ

ലാൽ ജോസ് സംവിധാനം ചെയ്ത് പൃഥ്വിരാജ് നായകനായി 2012 ഒക്ടോബർ 19-നു് പുറത്തിറങ്ങിയ മലയാളചലച്ചിത്രമാണ് അയാളും ഞാനും തമ്മിൽ. ബോബി-സഞ്ജയ് ചിത്രത്തിന്റെ തിരക്കഥ രചിച്ചിരിക്കുന്നു. പ്രകാശ് മൂവി ടോണിന്റെ ബാനറിൽ പ്രേം പ്രകാശാണ് ചിത്രം നിർമ്മിക്കുന്നത്. വയലാർ ശരത്ചന്ദ്രവർമ്മ രചിച്ച ഗാനങ്ങൾക്ക് ഔസേപ്പച്ചൻ സംഗീതം നൽകിയിരിക്കുന്നു. ലാൽ ജോസും ഔസേപ്പച്ചനും ഇതാദ്യമായണ് സിനിമയിൽ ഒരുമിച്ച് പ്രവർത്തിക്കുന്നത്. നരേൻ, പ്രതാപ് പോത്തൻ, കലാഭവൻ മണി, റിമ കല്ലിങ്കൽ, സംവൃത സുനിൽ, രമ്യ നമ്പീശൻ എന്നിവരാണ് മറ്റ് പ്രധാനകഥാപാത്രങ്ങളെ അവതരിപ്പിക്കുന്നത്.

ചിത്രത്തിന്റെ സംവിധാനത്തിന് ലാൽജോസിന് 2012-ലെ മികച്ച സംവിധായകനുള്ള പുരസ്കാരം ലഭിച്ചു.

പ്രകാശ് മൂവീ ടോണിന്റെ ബാനറിൽ പ്രേം പ്രകാശ് നിർമ്മിച്ച ഈ ചിത്രം വിതരണം ചെയ്തത് സെഞ്ച്വറി ഫിലിംസ് ആണ്. വസ്ത്രാലങ്കാരം സമീറ സനീഷും കലാസംവിധാനം ഗോകുൽ ദാസും നിർവ്വഹിച്ചിരിക്കുന്നു. രഘുറാം വർമ്മയാണ് ഈ ചിത്രത്തിന്റെ അസ്സോസ്സിയേറ്റ് ഡയറക്ടർ.

ജോമോൻ ടി. ജോൺ ആണ് ഈ ചിത്രത്തിന്റെ ഛായാഗ്രാഹകൻ. 2012 ജൂലൈ 11-ന് ഷൊർണൂരിൽ വച്ചാണ് ചിത്രീകരണം തുടങ്ങിയത്. ഓഗസ്റ്റ് 3-ന് മൂന്നാറിൽ പുനരാരംഭിച്ച ഈ ചിത്രത്തിന്റെ ചിത്രീകരണം, കൊച്ചി, തിരുവല്ല, കോട്ടയം, തൃശ്ശൂർ എന്നിവിടങ്ങളിലായി പൂർത്തിയാക്കി.



</doc>
<doc id="200345" url="https://ml.wikipedia.org/wiki?curid=200345" title="ഓങ്കോട്ടിക് മർദ്ദം">
ഓങ്കോട്ടിക് മർദ്ദം

കൊളോയിഡ് ഓസ്മോട്ടിക് മർദ്ദം എന്നറിയപ്പെടുന്ന ഓങ്കോട്ടിക് മർദ്ദം രക്തപ്ലാസ്മയിലെ മാംസ്യങ്ങൾ രക്തക്കുഴലിനുള്ളിലേയ്ക്ക് അഥവാ രക്തസംവഹന വ്യൂഹത്തിലേയ്ക്ക് ജലം പ്രവേശിക്കുന്നതിന് ചെലുത്തുന്ന ഒരുതരം വൃതിവ്യാപന മർദ്ദമാണ്. വലിയ പ്രോട്ടീൻ തന്മാത്രകൾ ലോമികാഭിത്തിയീലൂടെ രക്തക്കുഴലുകളിലേയ്ക്ക് പ്രവേശിക്കാനാകാതെ വരുമ്പോൾ അവയുടെ സ്വാധീനത്താൽ ലോമികകളിൽ നിന്ന് രക്തവും ദ്രവവും പുറത്തേയ്ക്കൊഴുകാതെ കെട്ടിക്കിടക്കുന്നു. മറ്റൊരു തരത്തിൽ രക്തത്തിലേയ്ക്ക് ദ്രാവകം ശക്തിയായി പ്രവേശിപ്പിക്കപ്പെടുന്നു. രക്തത്തിലെ സ്വാഭാവികമാംസ്യങ്ങളുടെ അഭാവമുണ്ടായാൽ രക്തക്കുഴലുകൾക്കുപുറത്ത് ദ്രവം കെട്ടിക്കിടന്ന് ഈഡിമ എന്ന അവസ്ഥയുണ്ടാക്കുന്നു. 
രക്തത്തിൽ 80 ശതമാനത്തിലധികം ഓങ്കോട്ടിക് മർദ്ദം നൽകുന്നത് രക്തപ്ലാസ്മയിലെ ആൽബുമിൻ എന്ന മാംസ്യമാണ്. സാധാരണ ലോമികയിൽ ഓങ്കോട്ടിക് മർ‌ദ്ദം 28 mm Hg ആണ്. ഇതിൽ 22 mm Hg യും ആൽബുമിനാണ് നൽകുന്നത്. 

ഓങ്കോട്ടിക് മർദ്ദത്തെ Π അഥവാ π എന്ന ചിഹ്നം ഉപയോഗിച്ച് സൂചിപ്പിക്കുന്നു.


</doc>
<doc id="200350" url="https://ml.wikipedia.org/wiki?curid=200350" title="ഥേരവാദ">
ഥേരവാദ

ബുദ്ധമതത്തിലെ ഒരു വിഭാഗമാണ് ഥേരാവാദ ബുദ്ധമതം (സംസ്കൃതം: स्थविरवाद; പരമ്പരാഗത ചൈനീസ്: 上座部; പിൻയിൻ: ഷാങ്ഷ്വൊ-ബു) . ഇപ്പോൾ നിലവിലുള്ള ബുദ്ധമത വിഭാഗങ്ങളിൽ ഏറ്റവും പഴക്കമുള്ളതും പ്രാചീന ബുദ്ധമതത്തോട് ഏറ്റവും സാമ്യമുള്ള വിശ്വാസ പാരമ്പര്യം ആണ് തെരാവാദ. തായ്ലാന്റ്, ശ്രീലങ്ക, ലാവോസ്, കംബോഡിയ, മ്യാന്മാർ എന്നീ രാജ്യങ്ങളിലെ ഭൂരിപക്ഷവും ഈ വിഭാഗത്തിൽ പെട്ടവർ ആണ്. ചൈന, വിയറ്റ്നാം, സിംഗപ്പൂർ എന്നീ രാജ്യങ്ങളിൽ തെരാവാദ ബുദ്ധമതക്കാർ ന്യൂനപക്ഷം ആണ്.

ശ്രീ ബുദ്ധൻ പരിനിർവാണം പ്രാപിച്ച് ഏതാണ്ട് 135 വർഷം (348 BC) കഴിഞ്ഞപ്പോൾ വൈശാലിയിൽ വച്ച് ഒരു ബുദ്ധമത മഹാസമ്മേളനം നടന്നു. അതിനു ശേഷം ബുദ്ധമതത്തിൽ ഒരു പിളർപ്പ് ഉണ്ടായി രണ്ട് വിഭാഗങ്ങൾ ആയി പിരിഞ്ഞു. ഈ വിഭാഗങ്ങളെ മഹാസംഘിക (Sanskrit: महासांघिक mahāsāṃghika; traditional Chinese: 大眾部; pinyin: dàzhòng-bù) എന്നും സ്ഥാവിരവാദ (Sanskrit: स्थविरवाद; traditional Chinese: 上座部; pinyin: shàngzuò-bù) എന്നും അറിയപ്പെടുന്നു. സ്ഥാവിരവാദത്തിൽ പെട്ട ചിലർ വിശകലന വീക്ഷണത്തിനു പ്രാധാന്യം നൽകി. ഇവരെ വിഭജ്ജവാദികൾ എന്ന് വിളിക്കുന്നു. ഈ വിഭജ്ജവാദികളാണ് പിൽക്കാലത്ത് തേരാവാദയായത്. 


</doc>
<doc id="200359" url="https://ml.wikipedia.org/wiki?curid=200359" title="ഗ്രേറ്റ് ഓഷ്യൻ റോഡ്">
ഗ്രേറ്റ് ഓഷ്യൻ റോഡ്

ഒന്നാം ലോകമഹായുദ്ധത്തിൽ മരിച്ച ഓസ്ട്രേലിയക്കാരുടെ സ്മരണാർഥം നിർമ്മിക്കപ്പെട്ട ഓസ്ട്രേലിയയിലെ ഒരു പാതയാണ് ഗ്രേറ്റ് ഓഷ്യൻ റോഡ്. 243 കിലോമീറ്ററാണ് ഈ പാതയുടെ ആകെ നീളം. വിക്ടോറിയൻ തലസ്ഥാനമായ മെൽബണിൽ നിന്നും നൂറു കിലോമീറ്റർ തെക്കാണ് പാതയുടെ ആരംഭം. ടോർക്വേ നഗരം മുതൽ പടിഞ്ഞാറ് വാർനാമ്പൂൽ നഗരത്തിന് സമീപത്തായി അലൻസ്ഫഡ് വരെ ഈ പാത നീളുന്നു. വാർനാമ്പൂലാണ് പാതയിലെ വലിയ നഗരം. 2011ൽ ഓസ്‌ട്രേലിയൻ ദേശീയ പൈതൃക പട്ടികയിൽ ഗ്രേറ്റ് ഓഷ്യൻ റോഡ് സ്ഥാനം നേടി. 

ഒന്നാം ലോകമഹായുദ്ധത്തിൽ മരിച്ച അറുപതിനായിരം ഓസ്‌ട്രേലിയക്കാരുടെ സ്മരണാർഥമാണ് ഈ പാത നിർമ്മിച്ചിരിക്കുന്നത്. യുദ്ധം കഴിഞ്ഞെത്തിയ 3000 സൈനികർ 14 വർഷം കൊണ്ടാണ് പാതയുടെ നിർമ്മാണം പൂർത്തീകരിച്ചത്. ഹൊവാർഡ് ഹിച്ച്‌കോക്ക് പ്രസിഡന്റായി 1918-ൽ "ഗ്രേറ്റ് ഓഷ്യൻ റോഡ് ട്രസ്റ്റ്" എന്ന നാമത്തിൽ സ്ഥാപിച്ച ഒരു സ്വകാര്യ കമ്പനിക്കായിരുന്നു നിർമ്മാണ ചുമതല. 1932 നവംബറിലാണ് പാത ഉദ്ഘാടനം ചെയ്തത്. എന്നാൽ പാത തുറന്നു കൊടുക്കും മുൻപ് ഹിച്ച്കോക്ക് ഹൃദ്രോഗത്താൽ മരണമടഞ്ഞു. വിക്ടോറിയ ലഫ്റ്റനന്റ് ഗവർണർ സർ വില്യം ഇർവിനാണ് പാത ഉദ്ഘാടനം ചെയ്തത്. ഉദ്ഘാടന സമയത്ത് ഗവർണറുടെ വാഹനത്തിനു പിന്നിലായി ഹിച്ച്‌കോക്കിന്റെ കാറും സഞ്ചരിച്ചിരുന്നു. 

തെക്കുകിഴക്കൻ തീരമേഖലയിലെ ഒറ്റപ്പെട്ട നഗരങ്ങളെയും ഗ്രാമങ്ങളെയും പരസ്പരം ബന്ധിപ്പിച്ചാണ് പാത നിർമ്മിച്ചത്. പിന്നീട് ഈ പാത ടൂറിസത്തിന്റെയും തടിവ്യവസായത്തിന്റെയും കേന്ദ്രമായി. മുൻപ് കാനന പാതയിലൂടെയും കപ്പലിലൂടെയും മാത്രം എത്തിച്ചേരാൻ സാധിച്ചിരുന്ന വിക്ടോറിയയുടെ ഈ പ്രദേശം അതോടെ പുറംലോകവുമായി സുഗമമായി ബന്ധം സ്ഥാപിച്ചു.



</doc>
<doc id="200363" url="https://ml.wikipedia.org/wiki?curid=200363" title="സോഴ്സ്ഫോർജ്">
സോഴ്സ്ഫോർജ്

വെബ് അധിഷ്ഠിത പ്രഭവരേഖാ കലവറയാണ് സോഴ്സ്ഫോർജ്. സ്വതന്ത്രവും പരസ്യമായ പ്രഭവരേഖയുള്ളതുമായ സോഫ്‌റ്റ്‌വെയറുകളുടെ വികസനത്തിനും കൈകാര്യത്തിനുമുള്ള കേന്ദ്രീകൃത പ്രദേശമായി സോഴ്സ്ഫോർജ് നിലകൊള്ളുന്നു. ഇത് ഇത്തരത്തിലുള്ള ആദ്യത്തെ വെബ്സൈറ്റാണ്. ഇത്തരത്തിനുള്ള ആവശ്യങ്ങൾക്കായി സോഴ്സ്ഫോർജ് എന്റർപ്രൈസ് എഡിഷൻ എന്നൊരു സ്വകാര്യസോഫ്‌റ്റ്‌വെയറും സോഴ്സ്ഫോർജ് പ്രദാനം ചെയ്യുന്നുണ്ട്. 2011 ജൂലൈയിൽ സോഴ്സ്ഫോർജിൽ 300,000 പദ്ധതികളും സർവ്വസജീവമല്ലെങ്കിലും ഇരുപത് ലക്ഷത്തോളം അംഗങ്ങളും ഉണ്ട്. 2009 ആഗസ്റ്റിൽ സോഴ്സ്ഫോർജിന് 3.3 കോടി സന്ദർശകരുണ്ടായിട്ടുണ്ടെന്ന് കോംപീറ്റ്.കോം രേഖപ്പെടുത്തിയിട്ടുണ്ട്.

സോഫ്‌റ്റ്‌വെയർ വികസിപ്പിക്കുന്നവർക്ക് സംഭരണസ്ഥലവും സോഫ്‌റ്റ്‌വെയറുകളുടെ വികസനം കൈകാര്യം ചെയ്യാനുള്ള ഉപകരണങ്ങളും, പ്രധാനമായും പതിപ്പ് നിയന്ത്രണ വ്യവസ്ഥ, സോഴ്സ്ഫോർജ് പ്രദാനം ചെയ്യുന്നു. സിവിഎസ്, എസ്.വി.എൻ, ബാസാർ, ഗിറ്റ്, മെർക്കുറിയൽ എന്നീ പതിപ്പ് നിയന്ത്രണ വ്യവസ്ഥകളെയെല്ലാം സോഴ്സ്ഫോർജ് പിന്തുണക്കുന്നു. പദ്ധതികൾക്ക് വിക്കിക്കുള്ള സൗകര്യവും പ്രത്യേക ഉപഡൊമൈനും (<nowiki>http://project-name.sourceforge.net</nowiki> എന്ന രൂപത്തിൽ) സോഴ്സ്ഫോർജ് നൽകുന്നു. മൈഎസ്ക്യൂഎൽ ഡാറ്റാബേസ് ഉപയോഗിക്കാനും സോഴ്സ്ഫോർജ് സൗകര്യം നൽകുന്നു.

നിരാകരണങ്ങളുടെ പേരിൽ അമേരിക്കയുടെ വിദേശ ആസ്തി നിയന്ത്രണ പട്ടികയിലുള്ള ക്യൂബ, ഇറാൻ, ഉത്തരകൊറിയ, സുഡാൻ, സിറിയ എന്നീ രാജ്യങ്ങളിൽ സോഴ്സ്ഫോർജ് ലഭ്യമാവില്ല.. 2008ഓടെ സോഴ്സ്ഫോർജിലെ പദ്ധതികൾക്ക് സംഭാവന ചെയ്യുന്നത് നിരോധിച്ചു. പിന്നീട് 2010ൽ ഈ രാജ്യക്കാർക്ക് ഡൗൺലോഡ് ചെയ്യാനുള്ള സൗകര്യം വരെ നിർത്തലാക്കി.

ചൈനയിൽ രണ്ടുവട്ടം സോഴ്സ്ഫോർജ് താത്കാലികമായി നിരോധിക്കപ്പെട്ടിരുന്നു. ആദ്യ നിരോധനം 2002ലായിരുന്നു. പിന്നീടിത് 2003ൽ എടത്തുമാറ്റി. 2008ൽ വീണ്ടും ഒരു മാസത്തേക്ക് (ജൂൺ - ജൂലൈ കാലയളവിൽ)നിരോധിക്കപ്പെട്ടു. മനുഷ്യാവാകാശ ലംഘനങ്ങൾ കാരണം 2008ലെ ബീജിംഗ് ഒളിമ്പിക്സ് ബഹിഷ്കരിക്കാൻ നോട്ട്പാഡ്++ന്റെ പേജിൽ ആഹ്വാനം ചെയ്തതായിരുന്നു ഇത്തവണത്തെ നിരോധത്തിന് കാരണം.

സോഴ്സ്ഫോർജ് നിരവധി തവണ ആക്രമണങ്ങൾക്ക് വിധേയമായിട്ടുണ്ട്. 2006ൽ സോഴ്സ്ഫോർജ് ഡാറ്റാബേസുകൾക്ക് നേരേ ആക്രമണമുണ്ടാവുകയും, ഉപയോക്താക്കളുടെ രഹസ്യവാക്ക് മാറ്റാൻ സോഴ്സ്ഫോർജ് നിർദ്ദേശിക്കുകയും ചെയ്തു. 2007 ഡിസംബറിൽ മറ്റൊരാക്രമണം കാരണം സോഴ്സ്ഫോർജ് വെബ്സൈറ്റ് കുറച്ച് ദിവസം ഓഫ് ലൈനായിരുന്നു. ഇതിനെല്ലാം വ്യക്തമായ വിശദീകരണങ്ങൾ ഇല്ലാത്തത് കൊണ്ട് തന്നെ എന്താണ് സംഭവിച്ചതെന്ന് ആർക്കുമറിയില്ല.

2011 ജനുവരി 27ന് മറ്റൊരാക്രമണവും ഉണ്ടായി. ഇത് സോഴ്സ്ഫോർജിന്റെ നിരവധി സെർവറുകളെ താറുമാറാക്കി. സെർവറുകൾക്ക് നാശം സംഭവിച്ചിട്ടുണ്ടെന്നും ഉപയോക്താക്കളുടെ വിവരങ്ങളും ഡാറ്റകളും സംരക്ഷിക്കാൻ കുറച്ച് ദിവസം സോഴ്സ്ഫോർജ് ലഭ്യമാവില്ലെന്നും പിന്നീട് അവർ അറിയിച്ചു. പിന്നീട് താൽകാലികമായി സിവിഎസ്, വ്യൂവിസി എന്നീ സേവനങ്ങൾ ലഭ്യമാകില്ലെന്ന് സോഴ്സ്ഫോർജ് തങ്ങളുടെ ബ്ലോഗിൽ അറിയിച്ചു.

എന്നിരുന്നാലും ഈ ആക്രമണങ്ങളുടെയെല്ലാം ഉത്തരവാദികളെക്കുറിച്ചും കാരണത്തെ സംബന്ധിച്ചും സോഴ്സ്ഫോർജ് ഒന്നും തന്നെ പുറത്ത് പറഞ്ഞിട്ടില്ല.

ഫ്രാൻസിലെ വിവിധ സംഘടനകളുടെ ഒരു കൂട്ടായ്മയാണ് എസ്.സി.പി.പി. ഷെയർഅസ എന്ന പിടുപി ആപ്ലികേഷൻ വൻതോതിൽ പകർപ്പവകാശ ലംഘനം നടത്തുന്നുവെന്ന് ആരോപിച്ച് 2008 നവംബറിൽ സോഴ്സ്ഫോർജ്, വൂസ്, ലൈംവെയർ, മോർഫ്യൂസ് എന്നിവക്കെതിരെ എസ്.സി.പി.പി കോടതിയിൽ കേസ് ഫയൽ ചെയ്തു. സോഴ്സ്ഫോർജിനെതിരായ കുറ്റം ഷെയർഅസക്ക് സ്ഥലം നൽകി എന്നതായിരുന്നില്ല, എന്നാൽ വൂസിന് ഇടം നൽകി എന്നതായിരുന്നു.


</doc>
<doc id="200383" url="https://ml.wikipedia.org/wiki?curid=200383" title="ബധിരത">
ബധിരത

പൂർണ്ണമായോ ഭാഗികമായോ കേൾക്കാനുള്ള കഴിവ് നഷ്ടപ്പെട്ട അവസ്ഥയെയാണ് ബധിരത എന്ന് പറയുന്നത്.

സാധാരണഗതിയിൽ കേൾക്കാൻ സാധിക്കുന്ന ശബ്ദങ്ങൾ കുറഞ്ഞ അളവിൽ മാത്രം കേൾക്കാൻ സാധിക്കുന്ന അവസ്ഥയാണ് കേൾവിശക്തി നഷ്ടപ്പെടൽ (ഹിയറിംഗ് ലോസ്സ്). സാധാരണഗതിയിൽ നിന്ന് എന്തുമാത്രം ശബ്ദമുയർത്തിയാലാണ് കേൾക്കാൻ സാധിക്കുക എന്നതനുസരിച്ചാണ് ബധിരതയുടെ കാഠിന്യം കണക്കാക്കുന്നത്. 

ശബ്ദമുയർത്തിയാലും കേൾക്കാൻ സാധിക്കാത്ത അവസ്ഥയെയാണ് ബധിരത (ഡെഫ്നസ്സ്) എന്നു വിവക്ഷിക്കുന്നത്. കഠിനമായ ബധിരതയിൽ ഓഡിയോമീറ്ററിലെ ഏറ്റവും വലിയ ശബ്ദം പോലും കേൾക്കാൻ സാധിക്കുകയില്ല. പൂർണ്ണ ബധിരതയിൽ ഒരു ശബ്ദവും കേൾക്കാൻ സാധിക്കുകയില്ല. 

ശബ്ദത്തിന്റെ അളവുമാത്രമല്ല ബധിരതയുടെ അളവുകോൽ. ശബ്ദം വ്യക്തമായി കേൾക്കാൻ സാധിക്കാതെ വരുന്നതും പ്രശ്നം തന്നെയാണ്. മനുഷ്യരിൽ ഈ വിഷയം അളക്കുന്നത് സംഭാഷണം മനസ്സിലാക്കാനുള്ള ശേഷി അനുസരിച്ചാണ്. ശബ്ദം കേൾക്കാനുള്ള കഴിവു മാത്രമല്ല, എന്താണ് പറയുന്നതെന്ന് മനസ്സിലാക്കുന്നുണ്ടോ എന്ന കാര്യവും അളക്കപ്പെടും. ഇത്തരം കേഴ്വിക്കുറവ് വളരെ വിരളമായേ ഉണ്ടാകാറുള്ളൂ. 

പ്രായം ചെല്ലുന്തോറും ഉയർന്ന ആവൃത്തിയിലുള്ള ശബ്ദം കേൾക്കാൻ കഴിയാത്ത അവസ്ഥയാണിത്.
ശബ്ദമലിനീകരണം കേൾവിശക്തി നഷ്ടപ്പെടാനുള്ള പ്രധാന കാരണങ്ങളിലൊന്നാണ്. വിമാനത്താവളങ്ങൾക്കും തിരക്കുപിടിച്ച ഹൈവേകൾക്കും സമീപം സമീപവാസികളായിരിക്കുന്നവർക്ക് 65 മുതൽ 75 dB വരെയുള്ള ആവൃത്തിയിലുള്ള ശബ്ദം തുടർച്ചയായി കേൾക്കാനിടവരികയാണെങ്കിൽ അത് ക്രമേണ കേൾവിശക്തി നഷ്ടപ്പെടാൻ ഇടയാക്കിയേക്കാം 

ഓഡിയോമെട്രി, ടിംപാനോമെട്രി എന്നീ ടെസ്റ്റുകൾ രോഗം നിർണ്ണയിക്കാൻ സഹായിക്കുന്നു.


</doc>
<doc id="200384" url="https://ml.wikipedia.org/wiki?curid=200384" title="ഗ്ലോക്കോമ">
ഗ്ലോക്കോമ

കണ്ണിൽ നിന്ന് തലച്ചോറിലേയ്ക്ക് കാഴ്ച്ചാസിഗ്നലുകൾ എത്തിക്കുന്ന ഒപ്റ്റിക് നാഡിക്ക് ഒരു പ്രത്യേക തരത്തിൽ കേടുപാടുണ്ടാക്കുന്ന അസുഖമാണ് ഗ്ലോക്കോമ (Glaucoma). തുടക്കത്തിലേ കണ്ടെത്തി ചികിത്സിച്ചില്ലെങ്കിൽ ഇത് ബാധിക്കുന്ന കണ്ണിന് സ്ഥായിയായ അന്ധതയുണ്ടാകും. കണ്ണിന്റെ ലെൻസിനും കോർണിയയ്ക്കും ഇടയിലുള്ള മുൻ ചേമ്പറിലും പിൻ ചേമ്പറിലുമുള്ള അക്വസ് ഹ്യൂമറിന്റെ മർദ്ദം വർദ്ധിക്കുന്നതുകൊണ്ടാണ് അസുഖമുണ്ടാകുന്നത്. "നേത്രാതിമർദ്ദം (ഓക്യുലാർ ഹൈപ്പർടെൻഷൻ)" എ‌ന്ന പ്രയോഗം ഗ്ലോക്കോമ ബാധിച്ചിട്ടുണ്ടെങ്കിലും ഒപ്റ്റിക് നാഡിക്ക് കേടുകളൊന്നുമില്ലാത്ത അവസ്ഥയെ വിളിക്കാറുണ്ട്. ആന്റീരിയർ ചേമ്പറിലെ മർദ്ദം കൂടിയിട്ടില്ലെങ്കിലും ഒപ്റ്റിക് നാഡിക്ക് കേടുള്ള അവസ്ഥയെ 'നോർമൽ ടെൻഷൻ" ഗ്ലോക്കോമ എന്ന് വിളിക്കാറുണ്ട്. 

മർദ്ദം വർദ്ധിക്കുന്നത് റെറ്റിനയിലെ ഗാംഗ്ലിയോൺ കോശങ്ങളെ ബാധിക്കും. കണ്ണിലെ മർദ്ദം -നു മുകളിലാകുന്നത് ഗ്ലോക്കോമയുണ്ടാക്കാനുള്ള സാദ്ധ്യത വർദ്ധിപ്പിക്കും. ഇത് ആദ്യമേകണ്ടുപിടിച്ചാൽ ഗ്ലോക്കോമ മൂലമുള്ള അന്ധത ഒഴിവാക്കാനും സാധിക്കും. 

ഗ്ലോക്കോമ, കുട്ടികളിലെ ഗ്ലോക്കോമ, ഓപ്പൺ ആംഗിൾ ഗ്ലോക്കോമ, ക്ലോസ്ഡ് ആങ്കിൾ ഗ്ലോക്കോമ, നോർമൽ ടെൻഷൻ ഗ്ലോക്കോമ, ഉപോൽപ്പന്നപരമായ ഗ്ലോക്കോമ എന്നിങ്ങനെ പല വിഭാഗങ്ങളായി തിരിക്കാവുന്നതാണ്.

കണ്ണിലെ അക്വസ് അറയുടെ ആംഗിളിന് ജൻമനാ ഉണ്ടാകുന്ന തകരാറാണ് കുട്ടികളിലെ ഗ്ലോക്കോമയ്ക്ക് പ്രധാന കാരണം. 

ഐറിസും കോർണിയയും തമ്മിലുള്ള കോണാണ് ആംഗിൾ എന്ന പദം കൊണ്ട് വിവക്ഷിക്കുന്നത്. ഇവിടെയുള്ള ട്രബിക്കുലാർ മെഷ്‌വർക്കിലൂടെയാണ് അക്വസ് ഹ്യൂമർ നീക്കം ചെയ്യപ്പെടുന്നത്. ക്ലോസ്ഡ് ആങ്കിൾ ഗ്ലോക്കോമ വേദന എന്ന ലക്ഷണത്തോടുകൂടി പെട്ടെന്നു കണ്ടുപിടിക്കപ്പെടും. അതിനാൽ ഇത് ചികിത്സിക്കപ്പെടാനുള്ള സാദ്ധ്യത കൂടുതലാണ്. ഓപ്പൺ ആങ്കിൾ ഗ്ലോക്കോമയിൽ മർദ്ദം സാവധാനമാണ് വർദ്ധിക്കുന്നതെന്നതിനാൽ അന്ധത ബാധിച്ചതിനുശേഷമേ ഇത് ശ്രദ്ധയിൽ പെടുകയുള്ളൂ. 

ഉപോൽപ്പന്നപരമായ ഗ്ലോക്കോമ തിമിരം, കണ്ണിലെ മുറിവുകൾ, അമിതമായ സ്റ്റീറോയ്ഡ് ഉപയോഗം എന്നിങ്ങനെ പല കാരണങ്ങൾ കൊണ്ട് ഉണ്ടാവാം

അന്ധത ബാധിച്ചതിനുശേഷം കൂടുതൽ രൂക്ഷമാകാതെ തടയാനേ സാധിക്കൂ. നഷ്ടപ്പെട്ട കാഴ്ച്ച (ഭാഗികമായത്) തിരിച്ചു നേടാൻ സാധിക്കില്ല. ലോകമാസകലമുള്ള കണക്കു നോക്കിയാൽ തിമിരം കഴിഞ്ഞാൽ ഏറ്റവും കൂടുതൽ അന്ധതയ്ക്ക് കാരണമാകുന്നത് ഗ്ലോക്കോമയാണ്. 50 വയസ്സിൽ കൂടുതൽ പ്രായമുള്ള 200 പേരിൽ ഒരാൾക്കുവീതം ഗ്ലോക്കോമ ബാധയുണ്ട്. 80 വയസ്സിനു മേൽ പ്രായമുള്ളവരിൽ പത്തിലൊന്നു പേർക്കും ഈ അസുഖം കാണപ്പെടുന്നു. 

ഗ്രീക്ക് ഭാഷയിലെ γλαύκωμα, എന്ന വാക്കിൽ നിന്നാണ് ഗ്ലോക്കോമ എന്ന പദത്തിന്റെ ഉത്ഭവം. "ലെൻസിന്റെ അതാര്യത" എന്നാണത്രേ ഗ്രീക്ക് വാക്കിന്റെ അർത്ഥം. (ഗ്ലോക്കോമയും തിമിരവും തമ്മിലുള്ള വ്യത്യാസം 1705 വരെ കണ്ടുപിടിക്കപ്പെട്ടിരുന്നില്ല).
ഓപ്പൺ ആംഗിൾ, ക്ലോസ്ഡ് ആങ്കിൾ എന്ന രണ്ടു പ്രധാന തരം ഗ്ലോക്കോമയാണുള്ളത്. അമേരിക്കയിലെ 90% ഗ്ലോക്കോമയും ഓപ്പൺ ആംഗിൾ തരമാണ്. ഇത് വേദനാരഹിതവും സാവധാനം പ്രശ്നമുണ്ടാക്കുന്നതുമായ ഇനമാണ്. സാവധാനത്തിൽ ദൃഷ്ടി മണ്ഡലം ചുരുങ്ങുന്നതാണ് രോഗലക്ഷണം. ഒഫ്താൽമോസ്കോപ്പ് ഉപയോഗിച്ചു പരിശോധിക്കുമ്പോൾ വ്യത്യാസങ്ങൾ കാണാനും സാധിക്കും. ലക്ഷണങ്ങൾ:

ഏഷ്യൻ രാജ്യങ്ങളിൽ പകുതിയോളം കേസുകളും ക്ലോസ്ഡ് ആങ്കിൾ ഗ്ലോക്കോമ എന്ന ഇനത്തിൽ പെടുന്നു. കണ്ണിന് പെട്ടെന്നുണ്ടാകുന്ന വേദന, പ്രകാശസ്രോതസ്സുകൾക്ക് ചുറ്റും പ്രകാശവലയം കാണുന്നതായി തോന്നുക, കണ്ണിലെ മർദ്ദം വളരെ ഉയർന്ന നിലയിലാവുക (>30 mmHg), മനംപിരട്ടലും ഛർദ്ദിയും, പെട്ടെന്ന് കാഴ്ച്ച കുറയുക, പ്യൂപ്പിൾ പകുതി വികസിച്ച് അനങ്ങാതെ കാണുക എന്നിവയൊക്കെയാണ് രോഗലക്ഷണങ്ങൾ. ക്ലോസ്ഡ് ആങ്കിൾ ഗ്ലോക്കോമ അടിയന്തര വൈദ്യസഹായം വേണ്ട ഒരു രോഗമാണ്.

കണ്ണിലെ മുന്നറയായ അക്വസ് അറയിൽ നിന്നും അക്വസ് ദ്രവത്തിന്റെ രക്തത്തിലേയ്ക്കുള്ള പുനരാഗിരണം തടസ്സപ്പെടുന്നത് മൂലം കണ്ണിൽ മർദ്ദം വർധിക്കുന്നതാണ് ഇതിന് കാരണം. ഗ്ലോക്കോമ മൂലം ദൃഷ്ടിപടലത്തിലെ (റെറ്റിന) പ്രകാശഗ്രാഹികൾക്കും നേത്രനാഡിക്കും ക്ഷതം സംഭവിക്കാനുള്ള സാധ്യതയുണ്ട്.


</doc>
<doc id="200388" url="https://ml.wikipedia.org/wiki?curid=200388" title="ആൽബിനിസം">
ആൽബിനിസം

ത്വക്കിൽ കറുപ്പുനിറം നൽകുന്ന മെലാനിൻ എന്ന വർണ്ണവസ്തുവിന്റെ ഉത്പാദനത്തിലുണ്ടാകുന്ന തകരാറ് ഉണ്ടാക്കുന്ന രോഗമാണ് ആൽബിനിസം. ഈ രോഗത്തിന് വിധേയമായവരെ ആൽബിനോകൾ എന്നുവിളിക്കുന്നു. ഇവർക്ക് എല്ലാ സാധാരണ കർത്തവ്യങ്ങളും നിർവ്വഹിക്കുവാനുള്ള കഴിവുണ്ട്. ചിലരിൽ സൂര്യവെളിച്ചത്തിൽ നോക്കുന്നതിന് പ്രയാസമുണ്ടാകാറുണ്ട്. 
കോപ്പർ അടങ്ങിയിട്ടുള്ള ടൈറോസിനേയ്സ് (Tyrosinase) എന്ന രാസാഗ്നിയുടെ പ്രവർത്തനഫലമായി ടൈറോസിൻ എന്ന അമിനോഅമ്ലം ഓക്സീകരിക്കപ്പെടുന്നു. മുടിയ്ക്കും കണ്ണിനും ത്വക്കിനും നിറം നൽകുന്ന മെലാനിൻ എന്ന വർണ്ണവസ്തു ഇങ്ങനെയാണുണ്ടാകുന്നത്. ഈ പ്രവർത്തനത്തിലെ ആദ്യഉല്പ്പന്നങ്ങളിലൊന്നായ 3,4 ഡൈഹൈഡ്രോക്സി ഫിനൈൽ അലാനിൻ (Dihydroxy phenyl alanine - DOPA) ഉണ്ടാകുന്നത് ടൈറോസിൻ ഹൈഡ്രോക്സിലേയ്സ് അഥവാ ടൈറോസിൻ-3- മോണോ ഓക്സിജനേയ്സ് എന്ന രാസാഗ്നിയുടെ പ്രവർത്തനഫലമായാണ്. ടൈറോസിനേയ്സ് എന്ന രാസാഗ്നിയില്ലെങ്കിൽ മെലാനിൻ എന്ന വർണ്ണവസ്തു രൂപപ്പെടാതെ പോകുന്നു. ഇത് ശരീരത്തിന് വെളുത്ത നിറം നൽകുന്നു.


</doc>
<doc id="200400" url="https://ml.wikipedia.org/wiki?curid=200400" title="ആർ.ഡി.എ">
ആർ.ഡി.എ

പ്രതിദിനം മനുഷ്യശരീരം പ്രവർത്തിക്കുന്നതിന് വൈദ്യശാസ്ത്രലോകം നിഷ്കർഷിക്കുന്ന പോഷകമൂല്യമാണ് ആർ.ഡി.എ അഥവാ റെക്കമെൻഡഡ് ഡെയ്ലി അലവൻസ്. മാംസ്യം, അമിനോഅമ്ലങ്ങൾ, ജീവകങ്ങൾ, ധാതുക്കൾ എന്നിവ എത്ര അളവിൽ ഭക്ഷണത്തിൽ ഉൾപ്പെടുത്തണമെന്ന് ഇത് കാണിച്ചുതരുന്നു. ഗ്രാം, മില്ലീ ഗ്രാം, മൈക്രോഗ്രാം എന്നീ യൂണിറ്റുകളിലാണ് ഇത് പ്രസ്താവിക്കുന്നത്.
പോഷകങ്ങളും പ്രതിദിനആവശ്യവും താഴെ പട്ടികയിൽ ചേർത്തിരിക്കുന്നു.


</doc>
<doc id="200404" url="https://ml.wikipedia.org/wiki?curid=200404" title="ഗവൺമെന്റ് മെഡിക്കൽ കോളേജ്, തൃശ്ശൂർ">
ഗവൺമെന്റ് മെഡിക്കൽ കോളേജ്, തൃശ്ശൂർ

കേരളത്തിലെ തൃശ്ശൂർ ജില്ലയിൽ സ്ഥിതി ചെയ്യുന്ന ഒരു മെഡിക്കൽ കോളേജാണു് ഗവണ്മെന്റ് മെഡിക്കൽ കോളേജ്, തൃശ്ശൂർ. 1982-ലാണു് ഈ കോളേജ് സ്ഥാപിതമായത്. തൃശ്ശൂർ നഗരത്തിൽ നിന്ന് 14 കിലോമീറ്റർ അകലെ മുളങ്കുന്നത്തുകാവിലാണ് ഈ കോളേജ് സ്ഥിതി ചെയ്യുന്നത്.K.U.H.A.S. CAMPUS ഇവിടെ തന്നെ ആണ്


</doc>
<doc id="200405" url="https://ml.wikipedia.org/wiki?curid=200405" title="കാർക്കള">
കാർക്കള

ചരിത്രപരമായും മതപരമായും ഒട്ടേറെ പ്രത്യേകതകളുള്ള ഒരു കുഞ്ഞുപട്ടണമാണ് കർണാടക സംസ്ഥാനത്തിലെ ഉടുപ്പി ജില്ലയിലെ കർക്കല. ബാംഗ്ലൂരിൽ നിന്ന് 380 കിലോമീറ്റർ അകലെയാണ് കർക്കല. ജൈനൻമാർ ഭരിക്കുന്ന സമയത്ത് പാണ്ഡ്യനഗരി എന്ന് ഇതറിയപ്പെട്ടിരുന്നു.


</doc>
<doc id="200411" url="https://ml.wikipedia.org/wiki?curid=200411" title="നാഡീമനഃശാസ്ത്രം">
നാഡീമനഃശാസ്ത്രം

മസ്തിഷ്കഘടനയും പെരുമാറ്റവും തമ്മിലുള്ള ബന്ധം അപഗ്രഥിക്കുന്ന മനഃശാസ്ത്രശാഖയാണ് നാഡീമനഃശാസ്ത്രം. മനുഷ്യരുടെയും മൃഗങ്ങളുടെയും പൂർണാരോഗ്യത്തോടുകൂടിയതും രോഗാതുരമായതും ആയ മസ്തിഷ്കങ്ങളും നാഡീവ്യൂഹങ്ങളും പഠനവിധേയമാക്കപ്പെടുന്നു. പ്രത്യക്ഷണം, ഭാഷാപ്രയോഗം എന്നിവയിലെ അവ്യവസ്ഥകൾ, കായികചലനശേഷിയിലെ വ്യതിയാനങ്ങൾ എന്നിവ മനസ്സിലാക്കുവാൻ നാഡീ മനഃശാസ്ത്രം സഹായകമാകുന്നു.

ആത്മാവ് എവിടെയാണ് സ്ഥിതി ചെയ്യുന്നത് എന്ന അന്വേഷണത്തിൽ നിന്നാണ് മനുഷ്യന്റെ മാനസിക കഴിവുകളുടെ ശാരീരിക ഉറവിടം കണ്ടെത്തുവാനുള്ള ശ്രമം ആരംഭിച്ചത്. ആശയങ്ങളുടെയും ചിന്തയുടെയും ആലയം ആത്മാവാണെന്നാണ് ആദ്യകാലത്ത് കരുതപ്പെട്ടിരുന്നത്. ഉദ്ദേശം രണ്ടാം നൂറ്റാണ്ടോടെ ഗ്രീക്ക് ശാസ്ത്രജ്ഞനായ ഗാലൻ (130-200), മസ്തിഷ്കമാണ് നാഡീവ്യൂഹത്തിന്റെ കേന്ദ്രമെന്നും, സംവേദനം, ചിന്ത, ചലനം തുടങ്ങിയ കാര്യങ്ങൾ അതാണ് നിയന്ത്രിക്കുന്നതെന്നും തെളിയിച്ചു. ഈ കണ്ടെത്തലിനുശേഷവും, നൂറ്റാണ്ടുകളോളം ആത്മാവിന്റെ ശക്തിയെക്കുറിച്ചുള്ള പരമ്പരാഗത വീക്ഷണങ്ങൾ നിലനിന്നിരുന്നു. മസ്തിഷ്കത്തിലെ ദ്രാവകം നിറഞ്ഞ ദരങ്ങളാണ് ധൈഷണിക കഴിവുകളുടെ ഉറവിടം എന്നാണ് കരുതപ്പെട്ടിരുന്നത്.

പതിനഞ്ച് മുതൽ പതിനെട്ട് വരെയുള്ള നൂറ്റാണ്ടുകളിൽ മസ്തിഷ്ക ദരങ്ങളാണ് മാനസിക-ധൈഷണിക പ്രവർത്തനങ്ങൾ നിയന്ത്രിക്കുന്നത് എന്ന സിദ്ധാന്തത്തിനെതിരെ തെളിവുകൾ ശേഖരിക്കപ്പെട്ടു. ഇക്കാലത്ത് ലിയനാർദൊ ദാവിഞ്ചി (1472-1519), ആൻഡ്രിയാസ് വെസാലിയുസ് (1514-64) തോമസ് വില്ലിസ് (1621-75) ജോസഫ് ബാദർ (1723-73) തുടങ്ങിയ പ്രതിഭാശാലികൾ ധൈഷണിക പ്രവർത്തനങ്ങളുടെ ആസ്ഥാനം മസ്തിഷ്കദരങ്ങളല്ല, മസ്തിഷ്ക പദാർഥമാണെന്ന് സ്ഥാപിച്ചു. രോഗികളിലെ മസ്തിഷ്കാപചയത്തെക്കുറിച്ച് ബാദർ വസ്തുനിഷ്ഠമായി വിവരങ്ങൾ ശേഖരിച്ചിരുന്നു.

പത്തൊമ്പതാം നൂറ്റാണ്ടിന്റെ ആരംഭത്തിൽ ശരീരക്രിയാശാസ്ത്രജ്ഞനായ ഫ്രാൻസ് ജോസഫ് ഗാൽ (1757-1828) തന്റെ "അവയവശാസ്ത്ര" (Organology) സിദ്ധാന്തം അവതരിപ്പിച്ചു. മസ്തിഷ്ക പ്രവർത്തനങ്ങളുടെ സ്ഥാനനിർണയത്തെക്കുറിച്ചുള്ള ആദ്യത്തെ ക്രമനിബദ്ധമായ വീക്ഷണമായിരുന്നു ഇത്. മസ്തിഷ്കത്തിന്റെ വ്യത്യസ്ത ഭാഗങ്ങൾ നിർദിഷ്ട മാനസിക പ്രവർത്തനങ്ങളുടെ നിയന്ത്രണം വഹിക്കുന്നു എന്ന് ഇദ്ദേഹം വാദിച്ചു. മസ്തിഷ്ക ഭാഗങ്ങളുടെ വലിപ്പത്തിലെ വ്യത്യാസം തലയോടിന്റെ ആകൃതിയിലുള്ള വ്യതിയാനങ്ങളിൽ പ്രതിഫലിക്കുന്നുവെന്നും ഇദ്ദേഹം പറഞ്ഞു.

ശാസ്ത്രീയവും, മതപരവും, രാഷ്ട്രീയപരവുമായ കാരണങ്ങളാൽ ഗാലിന്റെ വീക്ഷണങ്ങൾ രൂക്ഷമായി വിമർശിക്കപ്പെട്ടു. ഫ്രഞ്ച് ശരീരക്രിയാശാസ്ത്രജ്ഞനായ പിയറി ഫ്ലൂറൻസ് (1794-1867) പൂർവ മസ്തിഷ്കത്തിന്റെ അർധ ഗോളങ്ങൾ തമ്മിൽ വേർതിരിക്കുക സാധ്യമല്ല എന്നും ഇവ ഒരുമിച്ചാണ് എല്ലാ പ്രവർത്തനങ്ങളും നിയന്ത്രിക്കുന്നത് എന്നും വാദിച്ചു. നിർദിഷ്ട മാനസിക പ്രവർത്തനങ്ങൾക്ക് പൂർവ മസ്തിഷ്കത്തിന്റെ എല്ലാ ഭാഗങ്ങളുടെയും സംയുക്തപ്രവർത്തനം ആവശ്യമാണ് എന്നും ഇദ്ദേഹം പറഞ്ഞു. ഈ വാദം "സമബലസിദ്ധാന്തം" (equipotentiallity) എന്ന പേരിലാണ് അറിയപ്പെട്ടിരുന്നത്. ഫ്ലൂറൻസിന്റെ വീക്ഷണങ്ങൾ കുറച്ചുകാലം പ്രചാരത്തിലുണ്ടായിരുന്നെങ്കിലും പത്തൊമ്പതാം നൂറ്റാണ്ടിന്റെ അന്ത്യത്തോടുകൂടി പോൾ ബ്രോക (1824-80) ഫ്രിറ്റ്ഷ് (1838-1927), കാൾ വെർണിക്ക് (1848-1904) എന്നിവർ ഗാലിന്റെ "സ്ഥാനനിർണയ" (localisation) സിദ്ധാന്തത്തിന്റെ പരിഷ്കൃത ഭാഷ്യങ്ങളെ അനുകൂലിച്ചു. 

"സ്ഥാനനിർണയ"ത്തെ ച്ചൊല്ലിയുള്ള വിവാദം ഇരുപതാം നൂറ്റാണ്ടിലും തുടർന്നു. പരീക്ഷണാത്മക മനഃശാസ്ത്രത്തിൽ അന്തർനിരീക്ഷണത്തിന്റെ സ്ഥാനത്ത് വസ്തുനിഷ്ഠവും പരിമാണാത്മകവുമായ പെരുമാറ്റ പരീക്ഷകൾ ഉപയോഗിക്കപ്പെട്ടു തുടങ്ങി. ഡാർവിന്റെ (1809-1882) പരിണാമ സിദ്ധാന്തവും പ്രകൃതിനിർധാരണത്തെക്കുറിച്ചുള്ള വീക്ഷണങ്ങളും പ്രസിദ്ധീകരിക്കപ്പെട്ടതോടുകൂടി മൃഗങ്ങളുടെയും മനുഷ്യരുടെയും പെരുമാറ്റത്തിലെ സമാനതകളെക്കുറിച്ചുള്ള കാഴ്ചപ്പാടിൽ മാറ്റം വന്നു. തത്ഫലമായി മനുഷ്യന്റെ പെരുമാറ്റം അപഗ്രഥിക്കുവാൻ മൃഗങ്ങളുടെ മാതൃകകൾ ഉപയോഗിക്കുന്ന പ്രവണതയ്ക്ക് കൂടുതൽ പ്രചാരം സിദ്ധിച്ചു.

ഇരുപതാം ശതകത്തിന്റെ ആരംഭത്തിൽ മനഃശാസ്ത്രജ്ഞനായ കാൾ ലാഷ്ലി (1890-1958) മനഃശാസ്ത്രപരമായ ആശയങ്ങളുടെ നാഡി സഹസംബന്ധികളെക്കുറിച്ച് ഗവേഷണം ആരംഭിച്ചു. ജയിംസ് വാട്ട്സൺന്റെ (1878-1958) ശിഷ്യനായിരുന്ന ഇദ്ദേഹം അനുബന്ധിത പ്രതിക്രിയകളെക്കുറിച്ചാണ് പ്രധാനമായും പഠനങ്ങൾ നടത്തിയത്. റഷ്യൻ ശാസ്ത്രജ്ഞരായ പാവ്ലോവി (1879-1936)ന്റെയും ബെക്തെരെഫ്(1857-1927)ന്റെയും വീക്ഷണങ്ങൾ ഇവരെ വളരെയധികം സ്വാധീനിച്ചിരുന്നു. വാഷിങ്ടൺ ഡി.സി.യിലെ സെന്റ് എലിസബത്ത് ആശുപത്രിയിലെ ഷെപ്പർഡ് ഫ്രാൻസു (1874-1933)മായി ചേർന്ന് ലാഷ്ലി അനുബന്ധിത പ്രതിക്രിയയുടെ ജൈവപാത കണ്ടെത്തുവാൻ ശ്രമിച്ചു. മനുഷ്യരിലും മൃഗങ്ങളിലും മസ്തിഷ്കാഘാതത്തെത്തുടർന്ന് നഷ്ടപ്പെടുന്ന പ്രവർത്തനശേഷിയുടെ പുനഃസ്ഥാപനത്തെക്കുറിച്ചുള്ള പഠനങ്ങളിൽനിന്ന്, എലികളുടെ മസ്തിഷ്കത്തിന്റെ പൂർവഭാഗത്ത് നിന്ന് വ്യത്യസ്ത വലിപ്പത്തിൽ ഭാഗങ്ങൾ നീക്കം ചെയ്താലും സുപരിശീലിതമായ പെരുമാറ്റങ്ങൾ നിലനിൽക്കുന്നു എന്ന് കണ്ടെത്തി. "സ്ഥാനനിർണയ" സിദ്ധാന്തത്തിലൂടെ ഇത് വിശദീകരിക്കുവാനാകില്ല എന്ന് ഇവർ വാദിച്ചു.

തുടർന്ന് ലാഷ്ലി, കോർട്ടക്സിൽ ഓർമകൾ ആലേഖനം ചെയ്യപ്പെടുന്ന സ്ഥാനം കണ്ടെത്തുവാനുള്ള ശ്രമം ആരംഭിച്ചു. എലികളിലും പ്രൈമേറ്റുകളിലും മസ്തിഷ്കത്തിൽ ക്ഷതം ഏല്പിച്ചതിനുശേഷം വ്യൂഹപഠനം, ദൃശ്യവിവേചനം തുടങ്ങിയ ആർജിത സ്വഭാവങ്ങളുടെ നിലനില്പ് അഥവാ ഓർമ പരിശോധിക്കുന്ന മാർഗ്ഗമാണ് ഇദ്ദേഹം അവലംബിച്ചത്. ഒരു പ്രത്യേക ആർജിത സ്വഭാവഗുണത്തിന്റെ ഓർമ കോർട്ടക്സിന്റെ ഏതെങ്കിലും പ്രത്യേക ഭാഗത്ത് കേന്ദ്രീകൃതമാണെങ്കിൽ, തിരഞ്ഞെടുക്കപ്പെട്ട സ്ഥാനങ്ങളിൽ ക്ഷതമേല്പിക്കുന്നതിലൂടെ ആ ഓർമ നശിപ്പിക്കുവാൻ കഴിയും. എന്നാൽ ഇദ്ദേഹത്തിന്റെ പഠനങ്ങൾ കോർട്ടെക്സിന് സമബല സ്വഭാവമാണുള്ളതെന്ന് സൂചിപ്പിച്ചു. ബ്രെയിൻ മെക്കാനിസംസ് ആൻഡ് ഇന്റലിജൻസ് (Brain Mechanisms and Intelligence-1929) എന്ന സുപ്രധാന കൃതിയിൽ ഇദ്ദേഹം കോർട്ടക്സും ആർജിത സ്വഭാവഗുണങ്ങളും തമ്മിലുള്ള ബന്ധത്തെക്കുറിച്ച് രണ്ട് തത്ത്വങ്ങൾ അവതരിപ്പിച്ചു. നീക്കം ചെയ്യപ്പെടുന്ന കോർട്ടക്സിന്റെ അളവിന് ആനുപാതികമായാണ് ആർജിത സ്വഭാവഗുണങ്ങൾക്ക് കോട്ടം തട്ടുക എന്ന് ഇദ്ദേഹത്തിന്റെ "കൂട്ട പ്രവർത്തന നിയമം" (law of mass action) പ്രസ്താവിക്കുന്നു. രണ്ടാമത്തെ നിയമമായ "ബഹുബല നിയമ" (law of multipotentiality) പ്രകാരം കോർട്ടക്സിന്റെ ഓരോ ഭാഗവും അനേകം പ്രവർത്തനങ്ങളിൽ പങ്കുകൊള്ളുന്നു.

കോർട്ടക്സിന്റെ ഒരുഭാഗവും ഒരു ആർജിത സ്വഭാവഗുണത്തെയും ഒറ്റയ്ക്കു നിയന്ത്രിക്കുന്നില്ല എന്ന് ലാഷ്ലി കണ്ടെത്തി. മസ്തിഷ്കപ്രവർത്തനത്തെക്കുറിച്ചുള്ള ആധുനിക സിദ്ധാന്തങ്ങൾ ഉയർന്ന തോതിലുള്ള ആന്തരിക വിഭജനങ്ങൾക്കും, ഇനം തിരിച്ചുള്ള പ്രവർത്തനങ്ങൾക്കും ഊന്നൽ നൽകുന്നു. ആധുനിക വീക്ഷണവുമായി പൊരുത്തപ്പെടുന്ന ഒരു വ്യാഖ്യാനം ലാഷ്ലിയുടെ കണ്ടെത്തലുകൾക്ക് ലഭിച്ചത് ബ്രിട്ടിഷ് നാഡീശാസ്ത്രജ്ഞനായ ഹ്യുലിങ്സ് ജാക്സൺ(1835-1911)ന്റെ സിദ്ധാന്തത്തിൽനിന്നാണ്. അപസ്മാര രോഗികളിലെ പഠനത്തെ ആസ്പദമാക്കിയാണ് ജാക്സൺ തന്റെ സിദ്ധാന്തത്തിനു രൂപം നൽകിയത്. മസ്തിഷ്ക കാണ്ഡവും സുഷുമ്നാ നാഡിയും, ഇന്ദ്രിയാനുഭവ-ചാലക കോർട്ടക്സുകൾ, അനുബന്ധ-പൂർവ കോർട്ടക്സുകൾ എന്നിങ്ങനെ മൂന്ന് വ്യത്യസ്ത തലങ്ങളിലാണ് ഓരോ മാനസിക പ്രവർത്തനവും പ്രതിനിധീകരിക്കപ്പെടുന്നതെന്ന് ഇദ്ദേഹം വാദിച്ചു. കോർട്ടക്സിൽ ക്ഷതമേല്പിക്കുന്നത് ഏതെങ്കിലും ഒരു തലത്തിലുള്ള പ്രതിനിധീകരണം മാത്രമാണ് നീക്കം ചെയ്യുന്നത്. ഇതിനാലാണ് ചില സന്ദർഭങ്ങളിൽ ആർജിത സ്വഭാവഗുണങ്ങൾ പൂർണമായി നശിക്കാത്തത്.

ലാഷ്ലിയുടെ ശിഷ്യനായ ഡൊണാൾഡ്. ഒ. ഹെബ്ബ് (1904-85) ആണ് നാഡീമനഃശാസ്ത്രത്തിലെ ഏറ്റവും സമഗ്രമായ സിദ്ധാന്തത്തിന് രൂപം നൽകിയത്. "ദ് ഓർഗനൈസേഷൻ ഒഫ് ബിഹേവിയർ" (Thr Organization of Behaviour 1949) എന്ന കൃതിയിൽ, അനുഭവങ്ങളുടെ ആവർത്തനം നാഡീവ്യൂഹത്തിലെ ഓർമയുടെ പ്രതിനിധീകരണങ്ങൾ വികസിക്കുവാൻ ഇടയാക്കുമെന്നും, ഇത് നാഡീകോശങ്ങൾ തമ്മിലുള്ള ബന്ധത്തിന്റെ രാസഘടന അഥവാ രൂപതന്ത്രത്തിൽ വ്യതിയാനം ഉളവാക്കുമെന്നും ഇദ്ദേഹം പറഞ്ഞു. ഡയൻസിഫലോണിലെയും ടെലെൻസിഫലോണിലെയും കോശവ്യൂഹങ്ങൾ വികസിക്കുവാനും ശക്തിപ്പെടുവാനും അനുഭവസമ്പത്ത് സഹായകമാകുന്നു. ഓരോ നാഡീകോശവും അനേകം വ്യൂഹങ്ങളിലെ അംഗമായിരിക്കും.

നാഡീമനഃശാസ്ത്രപരമായ പരീക്ഷകൾ ഉപയോഗിച്ച് മസ്തിഷ്കവും പെരുമാറ്റവും തമ്മിലുള്ള ബന്ധം അപഗ്രഥിക്കുവാൻ ശ്രമിച്ച ആദ്യത്തെ മനഃശാസ്ത്രജ്ഞനാണ് വാർഡ് ഹാൽസ്റ്റെഡ് (Ward Halstead). ഹാൽസ്റ്റെഡിന്റെ ശിഷ്യനായ റാൽഫ് റൈറ്റൻ ഈ പരീക്ഷ പരിഷ്കരിക്കുകയുണ്ടായി. "ഹാൽസ്റ്റെഡ്-റൈറ്റൻ ബാറ്ററി" എന്നറിയപ്പെടുന്ന ഈ പരീക്ഷ ഇന്ന് വ്യാപകമായി ഉപയോഗിക്കപ്പെടുന്നു. മാനസിക കഴിവുകളും മസ്തിഷ്ക കേന്ദ്രങ്ങളും തമ്മിലുള്ള ബന്ധത്തെക്കുറിച്ച് പഠിക്കുവാൻ ഇത് വളരെയധികം പ്രയോജനപ്പെടുന്നു. പ്രായം കൂടുമ്പോൾ, ധൈഷണികമായ കഴിവുകളിലും പെരുമാറ്റത്തിലും ഗണ്യമായ വ്യതിയാനങ്ങൾ ദൃശ്യമാകുന്നു എന്ന് മൃഗങ്ങളിലും മനുഷ്യരിലും നടത്തിയ പഠനങ്ങൾ തെളിയിക്കുന്നു. 1970-കളിലും 80-കളിലും നാഡീമനഃശാസ്ത്രം നാഡീശാസ്ത്രങ്ങളിലെ ഒരു പ്രത്യേക ശാഖയായി വികസിച്ചു.

ഇരുപതാം നൂറ്റണ്ടിൽ മസ്തിഷ്കപ്രവർത്തനവും പെരുമാറ്റവും തമ്മിലുള്ള ബന്ധത്തെക്കുറിച്ച് കൂടുതൽ വിവരങ്ങൾ ലഭിക്കുകയുണ്ടായി. ലോകയുദ്ധങ്ങളിൽ മസ്തിഷ്കക്ഷതം സംഭവിച്ച സൈനികർക്ക് ആവശ്യമായ ചികിത്സ നൽകുന്നതിനുള്ള ശ്രമങ്ങൾക്കിടയിലാണ്, വ്യത്യസ്ത മസ്തിഷ്കഭാഗങ്ങൾ ഏതു വിധത്തിലാണ് വ്യത്യസ്ത പെരുമാറ്റങ്ങൾ നിയന്ത്രിക്കുന്നത് എന്ന് കണ്ടെത്തിയത്.

നാഡീമനഃശാസ്ത്രത്തെ 
എന്ന് രണ്ടായി തിരിക്കാവുന്നതാണ്.

മസ്തിഷ്ക ക്ഷതമുള്ള വ്യക്തികളുടെ വിശദവും സൂക്ഷ്മവുമായ പഠനമാണ് ക്ലിനിക്കൽ നാഡീമനഃശാസ്ത്രം. ട്യൂമറുകൾ, സ്ട്രോക്ക്, വാഹനാപകടങ്ങൾ മറ്റും മൂലമുണ്ടാകുന്ന ആഘാതം തുടങ്ങിയവയാണ് മസ്തിഷ്ക ക്ഷതമുണ്ടാക്കുന്നത്. ഇത്തരം ക്ഷതങ്ങളുടെ ഫലമായി ഉണ്ടാകുന്ന ധൈഷണികശേഷിക്കുറവ് വിലയിരുത്തുന്നതിൽ ക്ലിനിക്കൽ നാഡീമനഃശാസ്ത്രജ്ഞർ നിർണായക പങ്ക് വഹിക്കുന്നു. വ്യത്യസ്ത ചോദ്യാവലികളിലൂടെയും മറ്റു മനഃശാസ്ത്ര പരീക്ഷകളിലൂടെയുമാണ് നിർണയം നടക്കുന്നത്. ക്ഷതത്തിന്റെ സ്ഥാനം, വ്യാപ്തി, തീവ്രത എന്നിവ അനുമാനിക്കുവാൻ ഇവ സഹായകമാകുന്നു.

മസ്തിഷ്കത്തിന്റെ ഒരേ ഭാഗത്തേൽക്കുന്ന ക്ഷതം രണ്ട് വ്യത്യസ്ത വ്യക്തികളെ വ്യത്യസ്ത രീതികളിലായിരിക്കും ബാധിക്കുന്നത്. അതിനാൽ മനഃശാസ്ത്ര പരീക്ഷകൾക്കു പുറമേ ഓരോ രോഗിയുടെയും ദൈനംദിന പ്രവർത്തനങ്ങൾ-ജോലിസ്ഥലത്തും, വീട്ടിലും, സാമൂഹിക സന്ദർഭങ്ങളിലും-സൂക്ഷ്മമായി നിരീക്ഷിച്ച് ക്ഷതംമൂലം ഉണ്ടാകുന്ന വ്യതിയാനങ്ങൾ മനസ്സിലാക്കേണ്ടതാണ്. ക്ഷതംമൂലം നഷ്ടമായ അഥവാ കോട്ടം തട്ടിയ കഴിവുകൾ ഏതൊക്കെയെന്ന് നിർണയിക്കുന്നതിനോടൊപ്പം, രോഗിയ്ക്കു ബുദ്ധിമുട്ടില്ലാതെ ചെയ്യാൻ പറ്റുന്ന കാര്യങ്ങളും കോട്ടം തട്ടിയിട്ടില്ലാത്ത കഴിവുകളും ഏതൊക്കെയെന്നും കണ്ടെത്തേണ്ടതാണ്. നില നിൽക്കുന്ന കഴിവുകൾ നഷ്ടപ്പെട്ടവയുടെ വിടവ് നികത്തുവാൻ സഹായമാകുന്നു.

സമഗ്രമായ നാഡീമനഃശാസ്ത്ര പരീക്ഷകൾ ഉപയോഗിച്ച് മസ്തിഷ്കത്തിന്റെ ഉദ്ഗ്രഥന നിലവാരം വിലയിരുത്തേണ്ടതാണ്. വിലയിരുത്തൽ പൂർണമാകുന്നു എന്ന് ഉറപ്പ് വരുത്തുന്നതിനായി മനഃശാസ്ത്രജ്ഞൻ പരീക്ഷകളുടെ ഒരു പരമ്പര തന്നെ ഉപയോഗിക്കുന്നു. മസ്തിഷ്കത്തിന്റെ വ്യത്യസ്ത ഭാഗങ്ങളുടെ നിയന്ത്രണത്തിലുള്ള വ്യത്യസ്ത മാനസിക-ധൈഷണിക കഴിവുകൾ അളക്കുന്നതിനാണ് ഈ പരീക്ഷകൾ ഉപയോഗിക്കുന്നത്. ശ്രദ്ധ, ഓർമ, പ്രത്യക്ഷണം, ചലനം, ഭാഷാപ്രയോഗം തുടങ്ങി വിവിധ കഴിവുകൾ അളക്കുവാൻ വ്യത്യസ്ത പരീക്ഷകൾ തയ്യാറാക്കപ്പെട്ടിട്ടുണ്ട്. ഹാലെസ്റ്റെഡ്-റൈറ്റൻ (The Halstead-Riten) ലുറിയ-നെബ്രാസ്ക (Luria-Nebraska) എന്നിവ ഇത്തരത്തിലുള്ള രണ്ട് പ്രമുഖ പരീക്ഷകളാണ്. ഈ പരീക്ഷകളിലെ ഉപപരീക്ഷകൾ വ്യത്യസ്ത ധൈഷണിക കഴിവുകൾ അളക്കാൻ ഉദ്ദേശിച്ചുള്ളവയാണ്. ഏതെല്ലാം ഉപപരീക്ഷകളാണ് ഒരു വ്യക്തിക്ക് പ്രയാസകരമായി അനുഭവപ്പെടുന്നത് എന്നത് ആസ്പദമാക്കിയാണ് മസ്തിഷ്കക്ഷതത്തിന്റെ സ്ഥാനം നിർണയിക്കുന്നത്.

പരീക്ഷണാത്മക നാഡീമനഃശാസ്ത്രം സൈദ്ധാന്തിക ചോദ്യങ്ങൾക്ക് ഉത്തരം കണ്ടെത്താൻ ശ്രമിക്കുന്നു. മൃഗങ്ങളെയാണ് സാധാരണയായി പഠനങ്ങൾക്കായി ഉപയോഗിക്കുന്നത്. ഗവേഷണത്തിന്റെ ആരംഭത്തിൽ മൃഗങ്ങളിൽ പരീക്ഷിച്ചതിനുശേഷം മനുഷ്യരിലും പ്രയോഗിച്ച്, ചികിത്സാവിധിയുടെ കാര്യക്ഷമത ഉറപ്പ് വരുത്തുന്നു. നിരവധി ധൈഷണിക പ്രവൃത്തികളെക്കുറിച്ചും, അവയിൽ പങ്കെടുക്കുന്ന മസ്തിഷ്കഭാഗങ്ങളെക്കുറിച്ചും അറിവു നൽകുവാൻ പരീക്ഷണാത്മക നാഡീമനഃശാസ്ത്രം സഹായകമാകുന്നു.

ക്ലിനിക്കൽ നാഡീമനഃശാസ്ത്രവും പരീക്ഷണാത്മക നാഡീ മനഃശാസ്ത്രവും പരസ്പരപൂരകങ്ങളാണ്. പരീക്ഷണാത്മക നാഡീമനഃശാസ്ത്രജ്ഞന്റെ കണ്ടെത്തലുകൾ ക്ലിനിക്കൽ നാഡീമനഃശാസ്ത്രജ്ഞനെ രോഗനിർണയത്തിലും ചികിത്സയിലും സഹായിക്കുന്നു. ക്ലിനിക്കൽ നാഡീമനഃശാസ്ത്രജ്ഞൻ നൽകുന്ന രോഗലക്ഷണങ്ങളെക്കുറിച്ചുള്ള വിവരങ്ങൾ പരീക്ഷണാത്മക നാഡീമനഃശാസ്ത്രത്തിൽ പുതിയ ഗവേഷണ സാധ്യതകളൊരുക്കുന്നു. 

സൈദ്ധാന്തികവും പ്രായോഗികവുമായ നിരവധി പ്രശ്നങ്ങൾക്ക് പരിഹാരം കണ്ടെത്തുവാൻ ക്ലിനിക്കൽ-പരീക്ഷണാത്മക നാഡീമനഃശാസ്ത്രങ്ങൾക്ക് കഴിഞ്ഞിട്ടുണ്ട്. അൽഷിമേഴ്സ് രോഗത്തിന്റെ നിർണയത്തിൽ നാഡീമനഃശാസ്ത്രപരീക്ഷകൾ ഗണ്യമായ പങ്ക് വഹിക്കുന്നു. മസ്തിഷ്കത്തിന്റെ ഒരു ഭാഗം നീക്കം ചെയ്ത് പരിശോധിച്ചാൽ മാത്രം കണ്ടെത്താനാകുമായിരുന്ന ഈ രോഗം ഇന്ന് നാഡീമനഃശാസ്ത്ര പരീക്ഷകളിലൂടെയാണ് നിർണയിക്കുന്നത്. രോഗമുണ്ടെന്ന സംശയമുദിക്കുമ്പോൾത്തന്നെ വ്യക്തിക്ക് ഓർമ, ഭാഷാപ്രയോഗം, പ്രത്യക്ഷണം തുടങ്ങി നിരവധി മേഖലകളിൽ പരീക്ഷകൾ നൽകുന്നു. ആറ് മാസത്തെ ഇടവേളകളിൽ ഈ പരീക്ഷകൾ ആവർത്തിക്കുന്നു. വ്യക്തിയുടെ പ്രകടനം കാലക്രമേണ ഏതെങ്കിലും രണ്ടോ അതിൽക്കൂടുതലോ മേഖലകളിൽ മോശമാവുകയാണെങ്കിൽ ഡിമെൻഷ്യയാണെന്ന് അനുമാനിക്കാവുന്നതാണ്.

നാഡീമനഃശാസ്ത്ര പരീക്ഷകളോടൊപ്പം തന്നെ, മറ്റു പല രീതികളിലും വിശകലനം നടക്കുന്നു. വിഷാദം, ഹലുസിനേഷൻ, ഡെല്യൂഷൻ, പെട്ടെന്നുള്ള പൊട്ടിത്തെറികൾ എന്നിവയും അൽഷിമേഴ്സ് രോഗത്തിന്റ ലക്ഷണങ്ങളായി പ്രത്യക്ഷപ്പെടാം. രോഗലക്ഷണങ്ങളുടെ ഈ വൈവിധ്യം വ്യക്തമായി മനസ്സിലാക്കി ആവശ്യമായ ചികിത്സ നിർദ്ദേശിക്കുവാൻ ക്ലിനിക്കൽ നാഡീമനഃശാസ്ത്രജ്ഞനു കഴിയുന്നു.

മസ്തിഷ്ക ക്ഷതമേറ്റ വ്യക്തികളുടെ പുനരധിവാസരംഗത്തും നാഡീമനഃശാസ്ത്രജ്ഞർ സജീവമായി പ്രവർത്തിക്കുന്നു. മസ്തിഷ്കക്ഷതം സംഭവിച്ച രോഗികൾക്ക് ധൈഷണികമായ കഴിവുകൾക്ക് കോട്ടം തട്ടുന്നതുമൂലം ദൈനംദിന പ്രവൃത്തികളിലും തൊഴിലിലും ബുദ്ധിമുട്ട് അനുഭവപ്പെടുന്നു. അവരുടെ അവശേഷിക്കുന്ന കഴിവുകൾ പരമാവധി പ്രയോജനപ്പെടുത്തിക്കൊണ്ട് തൊഴിൽ ചെയ്ത് ജീവിക്കുവാൻ ക്ലിനിക്കൽ നാഡീ മനഃശാസ്ത്രജ്ഞർ പരിശീലനം നൽകുന്നു. അപചയം സംഭവിച്ച ധൈഷണിക കഴിവുകൾ മെച്ചപ്പെടുത്തുവാനും ശ്രമങ്ങൾ നടത്തും. ചെയ്യാൻ പ്രയാസം നേരിടുന്ന പ്രവൃത്തികൾ വീണ്ടും വീണ്ടും ചെയ്യാൻ പ്രേരിപ്പിക്കുന്നു. നിരന്തര പരിശീലനം മസ്തിഷ്കത്തെ വീണ്ടും പ്രവർത്തനനിരതമാക്കും എന്നാണ് കരുതപ്പെടുന്നത്. ക്ഷതം പറ്റിയതിനെത്തുടർന്ന് ആറ് മാസം മുതൽ പന്ത്രണ്ട് മാസം വരെയുള്ള കാലയളവ് നിർണായകമാണ്. ഈ സമയത്ത് ബുദ്ധിമുട്ടുള്ള പ്രവൃത്തികളിൽ നിരന്തരം ഏർപ്പെടുന്നത് അപചയത്തിന്റെ തീവ്രത കുറയ്ക്കുന്നു.

ആരോഗ്യകരമായ മസ്തിഷ്കത്തിന്റെയും രോഗാതുരമായ മസ്തിഷ്കത്തിന്റെയും പ്രവർത്തനങ്ങൾ വിശദമായി പഠിക്കുന്നതിലൂടെ ഇപ്പോൾ കാരണം വ്യക്തമായിട്ടില്ലാത്ത പല പെരുമാറ്റങ്ങളുടെയും അവ്യവസ്ഥകളുടെയും ഉറവിടം കണ്ടെത്താനാകുമെന്ന് പ്രതീക്ഷിക്കുന്നു. 



</doc>
<doc id="200413" url="https://ml.wikipedia.org/wiki?curid=200413" title="സ്ഫിൻജോമയലിൻ">
സ്ഫിൻജോമയലിൻ

ജന്തുക്കളുടെ നാഡീകോശങ്ങളിലെ ആക്സോണുകളെ പൊതിഞ്ഞുകാണപ്പെടുന്ന മയലിൻ ഉറയിലുള്ള സ്ഫിൻജോലിപ്പിഡ് വിഭാഗത്തിലുൾപ്പെടുന്ന കൊഴുപ്പുകളാണിവ. ജന്തുകോശങ്ങളുടെ പ്ലാസ്മാ സ്തരത്തിനുപുറത്തും ഇവ കാണപ്പെടുന്നുണ്ട്. ഫോസ്ഫോറിൽകോളിൻ (phosphorylcholine), സെറാമൈഡ്(ceramide) എന്നിവയാണ് ഈ കൊഴുപ്പിലെ പ്രധാന ഘടകങ്ങൾ. മനുഷ്യരിൽ ഉള്ള സ്ഫിൻജോലിപ്പിഡുകളിൽ ഏകദേശം 85 ശതമാനവും സ്ഫിൻജോമയലിൻ ആണ്. മനുഷ്യരിൽ ഗ്ലിസറോളിൽ നിന്നല്ലാതെ ലഭിക്കുന്ന ഫോസ്ഫോലിപ്പിഡുകൾക്ക് ഒരേയൊരുദാഹരണമാണ് സ്ഫിൻജോമയലിൻ (SPH). 
എല്ലാ സ്ഫിൻജോലിപ്പിഡുകളേയും പോലെ സ്ഫിൻജോമയലിനും (SPH) ഒരു സെറാമൈഡ് കാമ്പുണ്ട്. ഇത് ഒരു സ്ഫിൻജോസിൻ ഒരു ഫാറ്റിആമ്ലവുമായി അമൈഡ് രാസബന്ധനം വഴി കൂട്ടിച്ചേർന്നുണ്ടാകുന്നതാണ്. ഇതുകൂടാതെ ഇവയിൽ ഒരു പോളാർ ഹെഡ് ഗ്രൂപ്പുപൂടി വരും. അത് ഫോസ്ഫോകോളിനോ ഫോസ്ഫോ എത്തനോലമൈനോ ആകാം.
സന്ദേശവിനിമയസംവിധാനത്തിൽ (signal transduction) ഇവ പ്രധാന പങ്കുവഹിക്കുന്നു എന്ന് കണ്ടെത്തിയിട്ടുണ്ട്. 
കോശസ്തരങ്ങൾക്കുപുറത്ത് എക്സോപ്ലാസ്മിക് ലീഫ്‌ലെറ്റുകളിലും ഉള്ളിൽ ഇന്നർ ലീഫ്‌ലെറ്റിലും ഇവയുടെ പൂൾ കാണപ്പെടുന്നു.
നീമാൻ-പിക്ക് രോഗത്തിൽ (Niemann-Pick Disease, Type A, B) സ്ഫിൻജോമയലിൻ അവക്ഷിപ്തപ്പെടാം. സ്ഫിൻജോമയലിനേയ്സ് എന്ന രാസാഗ്നിയുടെ അഭാവം മൂലമാണീ അവസ്ഥയുണ്ടാകുന്നത്. അതിനാൽത്തന്നെ ഇത് ഒരു പാരമ്പര്യരോഗമായി പരിഗണിക്കപ്പെടുന്നു. പ്ലീഹ, കരൾ അസ്ഥിമജ്ജ, മസ്തിഷ്കം എന്നിവയിൽ സ്ഫിൻജോമയലിൻ കൂടിച്ചേർന്ന് അവക്ഷിപ്തപ്പെട്ട് നാഡീകലകൾക്ക് തിരിച്ചുപോകാനാവാത്തവിധം നാശം സംഭവിക്കുന്നു. ശിശുക്കളിൽ താരതമ്യേന വലിയ കരളും മസ്തിഷ്കവും രൂപപ്പെട്ട് മഞ്ഞപ്പിത്തബാധയോടുകൂടി ടൈപ്പ് A അസുഖം കാണപ്പെടുന്നു. 18 മാസത്തിനപ്പുറം ഈ ശിശുക്കൾ ജീവിച്ചിരിക്കാറില്ല. കൗമാരകാലമെത്തുന്നതിനുമുമ്പാണ് ടൈപ്പ് B അസുഖം കാണപ്പെടുന്നത്. താരതമ്യേന വലിയ കരളും പ്ലീഹയും ഉണ്ടാകുമെങ്കിലും മസ്തിഷ്കത്തെ ഇത് ബാധിക്കുന്നില്ല. 
ചുവന്ന രക്താണുക്കളുടെ കോശസ്തരത്തിൽ ഇവ അവക്ഷിപ്തപ്പെട്ടാൽ അവയുടെ സ്വാഭാവികരൂപം മാറ്റപ്പെടുന്ന അവസ്ഥയുണ്ടാകും. ഇങ്ങനെയുള്ള രക്തകോശങ്ങൾ അക്കാന്തോസൈറ്റുകൾ(acanthocytes) എന്നറിയപ്പെടുന്നു.


</doc>
<doc id="200414" url="https://ml.wikipedia.org/wiki?curid=200414" title="നിഴലുറങ്ങുന്ന വഴികൾ">
നിഴലുറങ്ങുന്ന വഴികൾ

പി. വത്സല രചിച്ച നോവലാണ് നിഴലുറങ്ങുന്ന വഴികൾ. 1976-ൽ നോവൽ സാഹിത്യത്തിനുള്ള കേരള സാഹിത്യ അക്കാദമി പുരസ്കാരം ഈ പുസ്തകത്തിന് ലഭിച്ചിട്ടുണ്ട് . 


</doc>
<doc id="200420" url="https://ml.wikipedia.org/wiki?curid=200420" title="അപ്പാച്ചെ അനുമതിപത്രം">
അപ്പാച്ചെ അനുമതിപത്രം

അപ്പാച്ചെ സോഫ്റ്റ്‌വെയർ ഫൗണ്ടേഷൻ നിർമ്മിച്ച സ്വതന്ത്ര സോഫ്റ്റ്‌വെയർ അനുവാദപത്രമാണ് അപ്പാച്ചെ അനുവാദപത്രം. അവകാശ നിരാകരണങ്ങളുടേയും പകർപ്പവകാശത്തിന്റെയും സംരക്ഷണം ഉറപ്പ് വരുത്തുന്നതാണ് അപ്പാച്ചെ അനുമതിപത്രം.

അപ്പാച്ചെ സോഫ്റ്റ്‌വെയർ ഫൗണ്ടേഷന്റെ എല്ലാ പദ്ധതികളും എല്ലാ ഉപപദ്ധതികളും അപ്പാച്ചെ അനുമതിപത്രം പ്രകാരമാണ് പ്രസിദ്ധീകരിച്ചിരിക്കുന്നത്. അപ്പാച്ചെ സോഫ്റ്റ്‌വെയർ ഫൗണ്ടേഷൻ അല്ലാത്ത മറ്റു സോഫ്റ്റ്‌വെയർ നിർമ്മാതാക്കളും അപ്പാച്ചെ അനുമതിപത്രം ഉപയോഗിക്കുന്നുണ്ട്. 2010 നവംബറിലെ കണക്കനുസരിച്ച് സോഴ്സ്ഫോർജിലെ ഏകദേശം ആറായിരത്തോളം സോഫ്റ്റ്‌വെയർ പദ്ധതികളും അപ്പാച്ചെ അനുമതിപത്രമാണ് ഉപയോഗിക്കുന്നത്. 2008 മെയ് മാസത്തിൽ ഗൂഗിൾ കോഡിലെ ഒരു ലക്ഷ്യം സോഫ്റ്റ്‌വെയർ പദ്ധതികളിൽ ആൻഡ്രോയിഡ് ഓഎസ് ഉൾപ്പെടെ 25,000 സോഫ്റ്റ്‌വെയർ പദ്ധതികൾ അപ്പാച്ചെ അനുമതിപത്രമാണ് ഉപയോഗിക്കുന്നതെന്ന് ഗൂഗിൾ അറിയിച്ചു.

അപ്പാച്ചെ അനുമതിപത്രം പതിപ്പ് 1.0 ആയിരുന്നു യഥാർത്ഥ അപ്പാച്ചെ അനുമതിപത്രം. ഈ അനുമതിപത്രം പഴയ അപ്പാച്ചെ പാക്കേജുകൾ ഉപയോഗിച്ചിരുന്നു.

2000ൽ അപ്പാച്ചെ അനുമതിപത്രം പതിപ്പ് 1.1 അപ്പാച്ചെ സോഫ്റ്റ്‌വെയർ ഫൗണ്ടേഷൻ അംഗീകരിച്ചു. പരസ്യത്തെ സംബന്ധിക്കുന്ന ഉപവകുപ്പായിരുന്നു പ്രധാന മാറ്റം. പരസ്യങ്ങളിൽ അപ്പാച്ചെ അനുമതിപത്രം എന്ന് ഉപയോഗിക്കേണ്ട ആവശ്യമില്ലെന്നും രേഖകളിൽ മാത്രം അപ്പാച്ചെ അനുമതിപത്രത്തിന്റെ പേര് ഉപയോഗിച്ചാൽ മതിയെന്നുമായിരുന്നു പുതിയ അനുമതിപത്രത്തിലെ വ്യവസ്ഥ.

2004ൽ അപ്പാച്ചെ അനുമതിപത്രം പതിപ്പ് 2.0 നിർമ്മിച്ചു. അപ്പാച്ചെ സോഫ്റ്റ്‌വെയർ ഫൗണ്ടേഷൻ അല്ലാത്ത മറ്റു സോഫ്റ്റ്‌വെയർ നിർമ്മാതാക്കൾക്കും അപ്പാച്ചെ അനുമതിപത്രം ഉപയോഗിക്കാൻ കഴിയുന്ന തരത്തിൽ മെച്ചെപ്പെടുത്തി. ജി.പി.എല്ലിനോട് യോജിച്ച് പോകുന്ന രൂപത്തിലായി. അനുമതിപത്രം മുഴുവനായി ഉപയോഗിക്കേണ്ടതില്ലെന്നും പേര് പരാമർശിച്ചാൽ മതിയെന്നും കൂട്ടിച്ചേർത്തു.

അപ്പാച്ചെ അനുമതിപത്രം പതിപ്പ് 2.0 സ്വതന്ത്ര അനുമതിപത്രമാണെന്ന് സ്വതന്ത്ര സോഫ്‌റ്റ്‌വെയർ സമിതിയും അപ്പാച്ചെ സോഫ്റ്റ്‌വെയർ ഫൗണ്ടേഷനും അംഗീകരിച്ചിട്ടുണ്ട്. ഇത് ഗ്നു സാർവ്വജനിക അനുവാദപത്രത്തിന്റെ മൂന്നാം പതിപ്പുമായി യോജിച്ച് പോകുന്നതാണ്. എന്നാൽ ജിപിഎല്ലിന്റെ മറ്റു പതിപ്പുകൾ (ഒന്നും രണ്ടും) അപ്പാച്ചെ അനുമതിപത്രവുമായി ഒത്തുപോകുന്നതല്ലെന്ന് സ്വതന്ത്ര സോഫ്‌റ്റ്‌വെയർ സമിതി വ്യക്തമാക്കിയിട്ടുണ്ട്.




</doc>
<doc id="200425" url="https://ml.wikipedia.org/wiki?curid=200425" title="മരിസ്സ മേയർ">
മരിസ്സ മേയർ

ഒരു അമേരിക്കൻ ബിസിനസ് എക്സിക്യുട്ടീവും, യാഹു കമ്പനിയുടെ സി.ഇ.ഒ.യും പ്രസിഡണ്ടുമായിരുന്നു മരിസ്സ മേയർ എന്ന മരിസ്സ ആൻ മേയർ (ജനനം: മേയ് 30 1975). ഇതിനു മുൻപ് ദീർഘകാലം ഗൂഗ്‌ളിന്റെ എക്സിക്യുട്ടീവായി പ്രവർത്തിച്ചിട്ടുണ്ട്.യാഹൂ! ഓപ്പറേറ്റിങ് ബിസിനസ് വെരിസോൺ കമ്മ്യൂണിക്കേഷൻസിന് 4.8 ബില്യൺ ഡോളറിന് വിറ്റതിനെ തുടർന്ന് കമ്പനിയുടെ ബോർഡിൽ നിന്ന് പിന്മാറുമെന്ന് 2017 ജനുവരിയിൽ പ്രഖ്യാപിച്ചിരുന്നു.


</doc>
<doc id="200429" url="https://ml.wikipedia.org/wiki?curid=200429" title="ഒടുക്ക്">
ഒടുക്ക്

മഴ കുറവുള്ള പ്രദേശങ്ങളിൽ കണ്ടുവരുന്ന ഒരിനം ചെറുമരമാണ് ഒടുക്ക് (ശാസ്ത്രീയനാമം: "Cleistanthus collinus" - "ക്ലൈസ്റ്റാന്തസ് കോളിനസ്") വനാന്തർഭാഗങ്ങളിലാണ് ഇവ സാധാരണ കാണപ്പെടുന്നത്. ഒടുവൻ എന്ന പേരിലും മരം അറിയപ്പെടുന്നു. ദക്ഷിണേന്ത്യയിലെ ഇലകൊഴിയും വനങ്ങളിലാണ് ഇവ ധാരാളമായി കാണപ്പെടുന്നത്. 

ചെങ്കല്ലുള്ള പ്രദേശങ്ങളിൽ ഒടുക്ക് നന്നായി വളരുന്നു. വരൾച്ച സഹിക്കാൻ ശേഷിയുള്ളവയാണ് ഈ ഇനം വൃക്ഷങ്ങൾ. ഇവയുടെ പുറംതൊലിക്ക് കട്ടിയുണ്ട്. തൊലിയുടെ ഛേദതലം ചുവപ്പു നിറത്തിൽ കാണപ്പെടുന്നു. ഇലകൾക്ക് 10 സെന്റീമീറ്റർ നീളവും 5 സെന്റീമീറ്റർ വീതിയും ഉണ്ട്. ഏപ്രിൽ - മേയ് മാസത്തിലാണ് ഒടുക്ക് പുഷ്പിക്കുന്നത്. പൂക്കളിൽ ആൺ-പെൺ പൂക്കൾ പ്രത്യേകമായുണ്ട്. പച്ച കലർന്ന മഞ്ഞ നിറമാണ് പൂക്കൾക്ക്. 5 മുതൽ 6 വരെ ദളങ്ങൾ ഉണ്ട്. അത്രയും കേസരങ്ങളും കർണ്ണങ്ങളും കാണപ്പെടുന്നു. വനത്തിൽ സ്വാഭാവിക പുനരുത്ഭവം നന്നായി നടക്കുന്നു. കാതലും വെള്ളയും ഉള്ള തടിക്ക് ഇരുണ്ട കറുപ്പു നിറമാണ്. കാതലിനു ഭാരമുണ്ടെങ്കിലും കടുപ്പവും ഭാരവും കുറവാണ്. ഇലയും കായും തടിയും എല്ലാം വിഷമയമാണ്.



</doc>
<doc id="200432" url="https://ml.wikipedia.org/wiki?curid=200432" title="ഏഷ്യൻ ആന">
ഏഷ്യൻ ആന

എലഫസ് മാക്സിമസ് ("Elephas maximus") എന്ന ഏഷ്യൻ ആനകൾ (ഇന്ത്യൻ ആനകൾ എന്നും അറിയപ്പെടുന്നു) ആഫ്രിക്കൻ ആനകളുടെ എണ്ണത്തിന്റെ പത്തിലൊന്നിലും കുറവ്, അതായത് ഏകദേശം നാൽപ്പതിനായിരം എണ്ണമുണ്ടെന്നാണ് ശാസ്ത്രജ്ഞർ വിശ്വസിക്കുന്നത്. ഏഷ്യൻ ആനകൾക്ക് നിരവധി ഉപ‌ഗണങ്ങൾ (Subspecies) ഉണ്ട്. പൊതുവിൽ ഏഷ്യൻ ആനകൾ, ആഫ്രിക്കൻ ബുഷ് ആനകളേക്കാൾ ചെറുതായിരിക്കും. ഇന്ത്യൻ ഉപഭൂഖണ്ഡത്തിലുള്ളവയെപ്പോലെ ചെറിയ ചെവികൾ ഉള്ള ഈ ആനകളിൽ ആണാനകൾക്കു മാത്രമാണ് കൊമ്പുകൾ ഉണ്ടാകുക‌. ആഫ്രിക്കൻ ആനകൾക്കില്ലാത്ത ഒരു പ്രത്യേകതയായ വെളുത്ത പാടുകളും ഏഷ്യൻ ആനകളെ ആഫ്രിക്കൻ ആനകളിൽ നിന്ന് വേർതിരിച്ചറിയാൻ സഹായകമാണ്.

കേരളത്തിലും കർണാടകത്തിലുമാണ് ആനകളധികവും തട്ടേക്കാട്, തേക്കടി, തുടങ്ങിയ വനപ്രദേശങ്ങളിൽ ധാരാളമായി കാട്ടാനകളെ കാണാം. കാട്ടാനകളെ പിടിച്ച് മെരുക്കിയെടുത്ത് നാട്ടാനകളാക്കിമാറ്റാനുള്ള പാപ്പാൻമാരുടെ കഴിവ് കോടനാട് ആനവളർത്തൽ കേന്ദ്രത്തിൽ കാണാൻ സാധിക്കും.പലപ്രയത്തിലുമുള്ള ആനക്കുഞ്ഞുങ്ങൾ ചിലയവസരങ്ങളിൽ അവിടുത്തെ മനോഹരമായ കാഴ്ച്ചയാണ്


</doc>
<doc id="200438" url="https://ml.wikipedia.org/wiki?curid=200438" title="ഉമ്മാച്ചു">
ഉമ്മാച്ചു

ഉറൂബ് എന്ന തൂലികാനാമത്തിൽ അറിയപ്പെട്ടിരുന്ന പി.സി. കുട്ടികൃഷ്ണൻ രചിച്ച നോവലാണ് ഉമ്മാച്ചു. 1958-ൽ ആദ്യത്തെ കേരള സാഹിത്യ അക്കാദമി പുരസ്കാരം ലഭിച്ച പുസ്തകമാണിത്. . 

സ്നേഹിക്കുന്ന പുരുഷനെ വിവാഹം കഴിക്കാൻ കഴിയാതെവന്ന സ്ത്രീയുടെ കഥയാണ് എഴുത്തുകാരൻ ഈ പുസ്തകത്തിൽ പറയുന്നത്. 1971ൽ ഈ നോവലിനെ അടിസ്ഥാനമാക്കി ഇതേ പേരിൽ ഒരു മലയാള ചലച്ചിത്രം പുറത്തിറങ്ങി. പി. ഭാസ്കരൻ ആണ് ചിത്രം സംവിധാനം ചെയ്തത്. മധു, ഷീല തുടങ്ങിയവരാണ് മുഖ്യവേഷത്തിൽ അഭിനയിച്ചത്.

മദ്ധ്യമലബാറിലെ മുസ്ലീം സാമൂഹികജീവിതചരിത്രത്തിന്റെ വികാരപരമായ വശത്തെ വ്യാഖ്യാനിക്കുന്ന ഈ കൃതിയിലൂടെ ഗ്രാമ വിശുദ്ധിയുള്ള ഉമ്മാച്ചുവും ബീരാനും മായനും ചാപ്പുണ്ണി നായരും ചിന്നമ്മുവും ഹൈദ്രോസും തുടങ്ങിയവരെല്ലാം മലയാള മനസ്സിൽ ഇന്നും മായാത്ത ഓർമ്മകൾ നിലനിർത്തുന്നു. ആയിരത്തി തൊള്ളായിരത്തി അൻപത്തിനാല് ഡിസംബർ മാസത്തിലാണ് ഈ കൃതി ആദ്യമായി പ്രസിദ്ധീകരിച്ചത്. പ്രശസ്ത കഥാകാരൻ എൻ പി മുഹമ്മദിന്റെ ആമുഖ പഠനത്തോടെ കെ ആർ ബ്രദേർസ് കോഴിക്കോട്‌ പ്രസാധകർ ആണ് പ്രസിദ്ധീകരിച്ചത്. 1991 ഒക്ടോബർ മുതൽ ഉമ്മാച്ചു ഡിസി ബുക്സ് പ്രസിദ്ധീകരിക്കുന്നു. 

രാഗദ്വേഷാദി ഹൃദയവ്യാപാരങ്ങൾ കീഴ്പെടുത്തിയ സാധാരണ മനുഷ്യരുടെ സത്യസന്ധമായ ജീവിതത്തിന്റെ ആവിഷ്കരണമാണ് ഉറൂബിന്റെ ഉമ്മാച്ചു. മായനെ സ്നേഹിക്കുകയും ബീരാനെ വിവാഹം കഴിക്കേണ്ടിവരികയും ചെയ്ത ഉമ്മാച്ചു അഭിലാഷസിദ്ധിയുടെ സുശക്തമായ ആഹ്വാനത്തിനിടയിൽ വിവേകം ചിലപ്പോൾ മാറി നിൽക്കും. വ്യക്തിയുടെ അഭിലാഷവും സാമൂഹികനീതിയും തമ്മിലുള്ള ഒരു സംഘർഷം, ഏറനാടൻ സാമൂഹികപശ്ചാത്തലത്തിൽ ഉറൂബ് ഈ കൃതിയിൽ വരച്ചുക്കാട്ടുന്നുണ്ട്.
സ്ത്രീ പുരുഷ ബന്ധത്തിന്റെ അഗാധ തലങ്ങൾ പരിശോധിക്കുക മാത്രമല്ല, ഒരുകാലഘട്ടത്തിന്റെ ചിത്രം കൂടി ചെയുന്ന നോവലാണ് ഉറൂബിന്റെ ഉമ്മാച്ചു.. കാമിനി മൂലമുണ്ടായ കലഹങ്ങളുടെ കഥയാണ് ഈ നോവൽ. മധ്യ മലബാറിലെ മുസ്ലിം സാമൂഹിക ജീവിതത്തിന്റെ വികാര പരമായ വശങ്ങളെ ഇതിൽ സമർത്ഥമായി വ്യാഖ്യാനിച്ചിരിക്കുന്നു. 
കൗമാര പ്രായക്കാരായ ബീരാനും മായാനും ചെറുപ്പം മുതലേ വലിയ സുഹൃത്തുക്കളാണ്. അവർ ഒരുമിച്ചാണ് ഓത്തു പള്ളിയിലേക്കു വരുന്നതും മടങ്ങുന്നതും. കാലക്രമേണ ഉമ്മാച്ചു സുന്ദരിയായ ഒരു യുവതി ആയി മാറി. ബീരാന് അവളെ വിവാഹം കഴിക്കാൻ മോഹമുദിച്ചു. മായാനും അവരെ മോഹിച്ചു. ഉമ്മാച്ചുവിന് ഏറെ കരുത്തനായ മയനോട് തന്നെയായിരുന്നു . പക്ഷേ അവളെ വിവാഹം ചെയ്തത് സമ്പന്നനാനായ ബീരാൻ ആയിരുന്നു. പ്രതിഷേധം ഉണ്ടായിരുന്നുവെങ്കിലും ഉമ്മാച്ചു നിശബ്‌ദം അതിനു വഴങ്ങി. തങ്ങളുടെ വിവാഹം നടത്താൻ ഇടനില നിന്ന അഹമ്മദുണ്ണി എന്ന വൃദ്ധനെപ്പോലും ഉമ്മാച്ചു വെറുത്തു. ഉമ്മാച്ചുവിനെ തനിക് നഷ്ടപ്പെടാൻ ഇടയാക്കിയ അഹമ്മദുണ്ണിയെ മായൻ അടിച്ചു വീഴ്ത്തി. അയാൾ മരിച്ചുപോയെന്നു ധരിച്ചു മായൻ നാട് വിട്ടു. 
നാടുവിട്ട മായൻ വായനാട്ടിലാണ് എത്തി ചേർന്നത്. എവിടെ ഒരു ഹാജിയാരുടെ കാര്യസ്ഥനായി പണിയെടുത്തു. അഹമ്മദുണ്ണിയുടെ മരണശേഷം അയാളുടെ മകനായ ഹസൻ വായനാട്ടിലെത്തി. എവിടെ വച്ചു മായാനും ഹസനും സുഹൃത്തുക്കളായി. അഹമ്മദുണ്ണിയുടെ മരണത്തിൽ തനിക് പങ്കില്ലെന്നു തിരിച്ചറിഞ്ഞ മായൻ വയനാട്ടിലെ അജ്ഞാതവാസം ഉപേക്ഷിച്ചു നാട്ടിൽ മടങ്ങി എത്തി. ആയാലും ഉമ്മാച്ചുവുമായി കൂടി കണ്ടു. സംസാരിച്ചു. ആണ് രാത്രിയിൽ ഉമ്മാച്ചുവിന്റെ കിടപ്പറയിൽ ആരോ കടന്നു വന്നു അവളുടെ ഭർത്താവിനെ കുത്തിക്കൊന്നു. കൊലയാളിയുടെ മുഖം അവ്യക്തമായിട്ടെങ്കിക്കും കണ്ടു. ഒപ്പം മകൻ അബ്ദുവും. പക്ഷേ നിരപരാധിയായ ചോഴി ശിക്ഷിക്കപ്പെട്ടു. ഉമ്മാച്ചുവും താൻ കണ്ട സത്യം തുറന്നുപറയാൻ തയ്യാറായില്ല. 
നാട്ടിൽ തിരിച്ചെത്തിയ മായൻ വീടുപണിതു. ഇടനിലക്കാർ മുഖേന വിധവയായ ഉമ്മാച്ചുവിന് വിവാഹാലോചനയും നടത്തി. അങ്ങനെ ആണ് വിവാഹം നടന്നു. അവർക്കു രണ്ട് കുട്ടികൾ ഉണ്ടായി. ഹൈദ്രോസും മരക്കാരും. ഒരു നാൾ തന്റെ ബാപപ്പയുടെ കൊലയാളി മായൻ ആണെന്ന സത്യം തനിക്കറിയാമെന്നും അബ്ദു പറഞ്ഞത് കേട്ട് ഉമ്മാച്ചു മോഹാലാസ്യ പെട്ടു. ഇതറിഞ്ഞ മായൻ വായനാട്ടിലേക്കു മടങ്ങി. തന്റെ ജോലികൾ ഓരോന്നായി അയാൾ പൂർത്തിയാക്കി. ഹാസനെയും ആമിനെയും ഒന്നിപ്പിച്ചു. തന്റെ പേരിൽ ഉണ്ടായിരുന്ന വീടും പുരയിടവും അവരുടെ പേരിൽ എഴുതി കൊടുത്തു. പിന്നീടയാൾ ആത്മഹത്യാ ചെയ്തു. 

http://www.dcbooks.com/60th-anniversary-edition-to-ummachu.html


</doc>
<doc id="200456" url="https://ml.wikipedia.org/wiki?curid=200456" title="വോയേജർ 1">
വോയേജർ 1

സൗരയൂഥത്തെക്കുറിച്ചും അതിനു പുറത്തുള്ള നക്ഷത്രാന്തരീയ മാദ്ധ്യമത്തെക്കുറിച്ചും (Interstellar medium) പഠിക്കാൻ നാസ 1977ൽ വിക്ഷേപിച്ച ബഹിരാകാശപേടകമാണ് വോയേജർ 1. 722 കിലോഗ്രാം ഭാരമുള്ള ഈ പേടകം ,ലേതു പ്രകാരം ഭൂമിയിൽ നിന്നും നിർദ്ദേശങ്ങൾ സ്വീകരിക്കുകയും വിവരങ്ങൾ തിരിച്ച് ഭൂമിയിലേക്ക് അയക്കുകയും ചെയ്തുകൊണ്ടിരിക്കുകയാണ്. ദൂരെയുള്ള വൊയേജർ ഭൂമിയിൽ നിന്നും ഏറ്റവും അകലെയുള്ള മനുഷ്യനിർമ്മിത വസ്തുവായി കണക്കാക്കപ്പെടുന്നു. ഇപ്പോൾ ഈ പേടകം സൗരയൂഥത്തിനു പുറത്തു കടന്ന് നക്ഷത്രാന്തരീയ മാദ്ധ്യമത്തിൽ കൂടിയാണ് യാത്ര ചെയ്തുകൊണ്ടിരിക്കുന്നത്.

വോയേജർ 1-ഉം സഹോദര ഉപഗ്രഹമായ വോയേജർ 2-ഉം പ്രഥമ ദൗത്യം ദീർഘിപ്പിച്ച് സൗരയുധത്തിന്റെ അതിർവരമ്പുകളേക്കുറിച്ച് കൂടുതൽ പഠിക്കുന്നതിനായി വിനിയോഗിക്കുകയായിരുന്നു. കൈപ്പർ വലയം (Kuiper belt), സൗരമണ്ഡലം (heliosphere), നക്ഷത്രാന്തര തലം തുടങ്ങിയവയേക്കുറിച്ചുള്ള പഠനമാണ് ഇതിൽ പ്രധാനം. വോയേജറിന്റെ പ്രഥമ ദൗത്യം 1980, നവംബർ 20-നു സമാപിച്ചു. 1979-ൽ വ്യാഴത്തിന്റെ 1980-ൽ ശനിയുടെയും ഘടനെയെക്കുറിച്ച് വിലപ്പെട്ട വിവരങ്ങൾ ശേഖരിച്ചതിനു ശേഷമാണ് വോയേജറിന്റെ പ്രഥമ ദൗത്യം നാസ അവസാനിപ്പിച്ചത്. സൗരയൂഥത്തിലെ രണ്ട് വലിയ ഗ്രഹങ്ങളുടേയും അവയുടെ ഉപഗ്രഹങ്ങളുടേയും വിശദമായ ചിത്രങ്ങൾ ലഭ്യമാക്കിയത് വോയേജർ 1 ആണ്.

1960-കളിൽ ആണ് സൗരയൂഥത്തിലെ മറ്റു ഗ്രഹങ്ങളെക്കുറിച്ച് പഠിക്കുന്നതിനായി ഒരു ബൃഹത് ബഹിരാകാശ പര്യടനം നടത്തണം എന്ന ആശയം മുന്നോട്ടു വെക്കപ്പെട്ടത്. ഈ ആശയത്തിന്റെ പിൻപറ്റി നാസ 1970-കളിൽ ഈ ദൗത്യത്തിനുള്ള ഒരുക്കങ്ങൾ ആരംഭിച്ചു. അന്ന് നവീനമായിരുന്ന ഗുരുത്വാകർഷണ സഹായക സാങ്കേതിക വിദ്യയുടെ (Gravitiy assist) ഉപയോഗം വഴി ഒരു ശൂന്യാകാശ പേടകത്തെ സൗരയൂഥത്തിന്റെ വിദൂര പ്രദേശങ്ങളിൽ എത്തിക്കാം എന്നു നാസ കണക്കുകൂട്ടി. ഇതിനനുകൂലമാകുന്ന തരത്തിൽ ഗ്രഹങ്ങൾ ഒരു പ്രത്യേക രീതിയിൽ അണിചേരപ്പെടുന്ന സമയം കൂടിയായിരുന്നു അത്.

ഗുരുത്വാകർഷണ സഹായക സാങ്കേതിക വിദ്യ ഉപയോഗപ്പെടുത്തുകവഴി ഒരു പേടകത്തിന് ഏറ്റവും കുറച്ച് ഇന്ധനം ഉപയോഗിച്ച് ഏറ്റവും കൂറഞ്ഞ സമയത്തിനുള്ളിൽ നാലു വാതകഭീമൻ ഗ്രഹങ്ങളെ (വ്യാഴം, ശനി, യുറാനസ്, നെപ്റ്റ്യൂൺ) സന്ദർശിക്കാൻ സാധിക്കുമായിരുന്നു. തുടക്കത്തിൽ വോയേജർ 1 രൂപകൽപ്പന ചെയ്തിരുന്നത് മാരിനർ ദൗത്യത്തിലെ മാരിനർ 11 ആയിട്ടായിരുന്നുവെങ്കിലും ദൗത്യത്തിനുള്ള നിക്ഷേപത്തിൽ കുറവു വന്നതോടെ ദൗത്യം ശനിയേയും വ്യാഴത്തേയും അടുത്തുകൂടി പറന്ന് പഠനം നടത്തുന്നതിനായി മാത്രം വെട്ടിച്ചുരുക്കേണ്ടതായി വന്നു. ദൗത്യം മുന്നേറിയപ്പോൾ, മാരിനർ ദൗത്യങ്ങളിൽ നിന്ന് പേടകത്തിന്റെ രൂപകൽപ്പനയിൽ കാര്യമായി വ്യത്യാസങ്ങൾ വന്നതോടെ പേര് വൊയേജർ എന്നാക്കി മാറ്റുകയായിരുന്നു.

ബുദ്ധിയുള്ള അന്യഗ്രഹജീവികൾ എന്നെങ്കിലും കണ്ടെത്തും എന്ന പ്രതീക്ഷയിൽ, രണ്ടു വോയേജർ ശൂന്യാകാശപേടകങ്ങളിലും ഓരോ സ്വർണ്ണ ഫലകങ്ങൾ വീതം ഘടിപ്പിച്ചിരുന്നു. രണ്ടു ഫലകങ്ങളിലും ഭൂമിയുടെ ചിത്രങ്ങൾ ചേർത്തിട്ടുണ്ട്. ഭൂമിയുടെ ചിത്രങ്ങൾക്കു പുറമേ, അതിലെ ജീവിവർഗ്ഗങ്ങൾ, ശാസ്ത്ര നിരീക്ഷണങ്ങൾ, സംഭാഷണ രൂപത്തിലുള്ള അഭിവാദ്യങ്ങൾ (ഉദാഹരണത്തിന്, ഐക്യരാഷ്ട്ര സഭയുടെ സെക്രട്ടറി ജെനറൽ, അമേരിക്കൻ ഐക്യനാടുകളുടെ രാഷ്ട്രത്തലവൻ തുടങ്ങിയവരുടെ ആശംസകൾ) പലതരം സംഭാഷണങ്ങൾ, തിമിംഗിലങ്ങളുടെ ശബ്ദം, മനുഷ്യക്കുഞ്ഞിന്റെ കരച്ചിൽ, തിരമാലകളുടെ ആരവം, പലതരം സംഗീതങ്ങൾ തുടങ്ങി ഭൂമിയിൽ നിന്നുള്ള നാനാവിധമായ ശബ്ദങ്ങൾ എന്നിവയും ഈ സുവർണ്ണ ഫലകത്തിൽ ഉൾപ്പെടുത്തിയിരിക്കുന്നു. സംഗീതങ്ങളുടെ കൂട്ടത്തിൽ മൊസാർട്ട്, ബ്ലൈൻഡ് വില്ലി ജോൺസൺ എന്നിവരുടെ സൃഷ്ടികളും ചക് ബെറിയുടെ ജോണി ബി. ഗുഡിയും ഉൾപ്പെടുത്തിയിരിക്കുന്നു.

വോയേജർ 1 നിർമ്മിച്ചത് ജെറ്റ് പ്രൊപ്പൾഷൻ ലബോറട്ടറിയിലാണ്. വോയേജറിന് 16 ഹൈഡ്രസീൻ ത്രസ്റ്ററുകൾ ഉണ്ട്. പേടകത്തിന്റെ അച്ചുതണ്ട് മൂന്ന് ആക്സിസുകളിലും സ്ഥായിയായി നിലനിർത്തുന്നതിനാവശ്യമായ ഗൈറോസ്കോപ്പുകൾ, പേടകത്തിന്റെ റേഡിയോ ആന്റിന ഭൂമിയിലേക്കു തന്നെ തിരിഞ്ഞിരിക്കുന്നതിനു വേണ്ടി സൂര്യനേയും കാനോപസ് നക്ഷത്രത്തേയും പ്രമാണീകരിക്കുന്നതിനാവശ്യമായ ഉപകരണങ്ങൾ തുടങ്ങിയവയും വോയേജറിൽ ഉണ്ടായിരുന്നു. മേൽപ്പറഞ്ഞ ഘടകങ്ങളെ എല്ലാം ചേർത്ത് പൊതുവേ ആറ്റിറ്റ്യൂഡ് ആൻഡ് ആർട്ടിക്കുലേഷൻ നിയന്ത്രണ സംവിധാനം (Attitude and Articulation Control Subsystem) അഥവാ AACS എന്നു വിളിക്കുന്നു. ഇതിൽ തന്നെ പ്രധാനപ്പെട്ട ഉപകരണങ്ങളുടെ കരുതൽ ശേഖരവും അവശ്യ ഘട്ടത്തിൽ ഉപയോഗിക്കാൻ കഴിയും വിധം 8 അധിക ത്രസ്റ്ററുകളും സൂക്ഷിച്ചിട്ടുണ്ട്. പര്യ്വേഷണ യാത്രക്കിടയിൽ ഗ്രഹങ്ങൾ ഉൾപ്പെടെയുള്ള ശൂന്യാകാശ വസ്തുക്കളെക്കുറിച്ച് പഠിക്കുന്നതിനായി 11 ശാസ്ത്രീയ ഉപകരണങ്ങളും വോയേജറിൽ സൂക്ഷിച്ചിരുന്നു.

സൗരയൂഥവും കടന്ന് വളരെ ദൂരേക്കു സഞ്ചരിക്കാൻ തക്കവിധം ശേഷിയുള്ള റേഡിയോ ആശയവിനിമയ സംവിധാനങ്ങളാണ് വോയേജറിനായി രൂപകൽപന ചെയ്തിരുന്നത്. 3.7 മീറ്റർ വ്യാസമുള്ള പരവലയാകൃതിയിലുള്ള ആന്റിനയാണ് (Parabolic high gain antenna) പ്രധാനഘടകങ്ങളിലൊന്ന് (). ഈ ആന്റിന ഉപയോഗിച്ചാണ് ഭൂമിയിലുള്ള മൂന്ന് ഡീപ്പ് സ്പേസ് നെറ്റ്്വർക്ക് സ്റ്റേഷനുകളുമായി റേഡിയോ തരംഗങ്ങൾ മുഖേന വോയേജർ 1 ബന്ധപ്പെട്ടുകൊണ്ടിരിക്കുന്നത്. മോഡുലേഷൻ നടത്തിയ ഈ തരംഗങ്ങൾ S-ബാൻഡിലും (ഏകദേശം 13 സെന്റിമീറ്റർ തരംഗ ദൈർഘ്യം) X-ബാൻഡിലുമാണ് (ഏകദേശം 3.6 സെന്റിമീറ്റർ തരംഗ ദൈർഘ്യം) പ്രക്ഷേപണം ചെയ്യപ്പെടുന്നത്. വ്യാഴത്തിന് സമീപത്തു നിന്ന് ഒരു സെക്കന്റിൽ 115.2 കിലോ ബിറ്റുകൾ എന്ന നിരക്കിൽ വരെയും, അതിനേക്കാൾ കൂടിയ ദൂരത്തിൽ നിന്ന് വളരെ കുറഞ്ഞ നിരക്കിലെങ്കിലും വിവരങ്ങൾ ഭൂമിയിലേക്കയക്കാൻ ഈ തരംഗങ്ങൾ വഴി വോയേജർ 1ന് സാധിച്ചു.

ഭൂമിയുമായി നേരിട്ടു ആശയവിനിമയം നടത്താൻ കഴിയാതെ വരുന്ന അവസരങ്ങളിൽ, വോയേജർ 1ന് അതിലെ ഡിജിറ്റൽ ടേപ്പ് റെക്കോഡർ മുഖേന 62,500 കിലോബൈറ്റ് വരെ വിവരങ്ങൾ സൂക്ഷിച്ചു വെക്കാനും പിന്നീട് അനുകൂല സാഹചര്യങ്ങളിൽ സംപ്രേഷണം ചെയ്യാനും കഴിയും. വോയേജർ 1ലേക്ക് സന്ദേശങ്ങൾ അയക്കാനോ സ്വീകരിക്കാനോ എടുക്കുന്ന സമയം "t" = "D"/"c" എന്ന ലളിതമായ സമവാക്യം ഉപയോഗിച്ച് കണ്ടെത്താൻ കഴിയും. ഈ സമവാക്യത്തിൽ, "D" എന്നത് ഭൂമിയിൽ നിന്നും വോയേജറിലേക്കുള്ള നേർരേഖാ ദൂരവും, "c" പ്രകാശവേഗതയുമാണ് (ഏകദേശം 300,000  കി.മീ/സെക്കന്റ്).

പത്തു വർഷം മാത്രം ആയുസ് കണക്കാക്കി വിക്ഷേപിച്ച വോയജർ പേടകങ്ങൾ, വിക്ഷേപണത്തിന്റെ മുപ്പത്തിയാറാം വർഷമായ 2013ൽ സൌരയൂഥത്തിന് പുറത്തേക്കു കടക്കുന്നതായുള്ള സൂചനകൾ ശാസ്ത്രലോകത്തിന് ലഭിച്ചു. സൌരയൂഥം കടന്നു നക്ഷത്രാന്തരലോകത്തേക്കെത്തുന്ന മനുഷ്യനിർമ്മിതമായ ആദ്യവസ്തുവാണ് വോയേജർ.


</doc>
<doc id="200461" url="https://ml.wikipedia.org/wiki?curid=200461" title="വടക്ക്">
വടക്ക്

ഭൂമിശാസ്ത്രത്തിലെ നാല് പ്രധാന ദിശകളിലൊന്നാണ് വടക്ക് (ഉത്തരദിശ)(North). വടക്ക് നോക്കിയന്ത്രത്തിന്റെ സൂചിമുന വടക്കോട്ട് തിരിഞ്ഞാണിരിക്കാറുള്ളത്. തെക്കിന് എതിരായിട്ടും കിഴക്ക്, പടിഞ്ഞാറ് എന്നിവക്ക് ലംബമായിട്ടുമാണ് വടക്ക് സ്ഥിതി ചെയ്യുന്നത്. പരമ്പരാഗതമായി ഭൂപടങ്ങളിൽ മുകൾ ഭാഗം വടക്കായാണ് പരിഗണിക്കാറുള്ളത്. പ്രാചീനകാലം മുതൽ പല സംസ്കാരങ്ങളിലും വടക്കിനെ അടിസ്ഥാനദിശയായി കണക്കാക്കിയിരുന്നു.

ഭൂമിയുടെ സ്വയംഭ്രമണത്തിന്റെ സാങ്കൽപ്പികമായ അക്ഷം (അച്ചുതണ്ട്) ഭൂതലത്തിലൂടെ കടന്നുപോകുന്ന രണ്ടു ബിന്ദുക്കളാണ് ഉത്തരധ്രുവവും ദക്ഷിണധ്രുവവും. കൂടുതൽ കൃത്യമായി പറഞ്ഞാൽ, ഭ്രമണത്തിന്റെ ഫലമായുണ്ടാകുന്ന വിസ്തീർണ്ണപ്രവേഗം ഭൂതലത്തിൽ ഏറ്റവും കുറവ് അനുഭവപ്പെടുന്ന ബിന്ദുക്കളാണിവ.

ഒരാൾ നിൽക്കുന്ന സ്ഥാനത്തുനിന്നും ഭൂമിയുടെ ഉത്തരധ്രുവത്തിലേക്ക് ഭൂതലത്തിലൂടെ ചൂണ്ടുന്ന ദിശയാണ് യഥാർത്ഥ വടക്ക്. യഥാർത്ഥ വടക്ക് ഭൂമിശാസ്ത്രപരമായ വടക്കെന്നും (geodetic north) അറിയപ്പെടാറുണ്ട്.

ഉത്തരധ്രുവത്തിൽനിന്നും ദക്ഷിണധ്രുവത്തിൽനിന്നും സമദൂരത്തിലുള്ള ബിന്ദുക്കളെ യോജിപ്പിച്ചുകൊണ്ട് ഭൂതലത്തിലൂടെ കടന്നുപോവുന്ന സാങ്കൽപ്പികവൃത്തമാണ് ഭൂമദ്ധ്യരേഖ. ഇതിനു വടക്കുള്ള ഭൂമിയുടെ അർദ്ധഗോള ഉപരിതലത്തെ മാത്രമായോ അർദ്ധഗോളത്തിനെത്തന്നെയോ ഉത്തരാർദ്ധഗോളം എന്നും വിളിക്കുന്നു.

ഭൂതലത്തിലെ ഒരു ബിന്ദുവിൽനിന്നും ഉത്തരധ്രുവത്തിലേക്കുള്ള ഒരു ഞാൺ (നേർരേഖ) ആയിരിക്കണമെന്നില്ല യഥാർത്ഥ വടക്ക്. ഭൂതലത്തിലൂടെ, ഏറെക്കുറെ ഒരു ചാപത്തിന്റെ ആകൃതിയിലാണ് പ്രായോഗികാവശ്യങ്ങൾക്ക് നാം ഉപയോഗിക്കുന്ന വടക്കുദിശ. എന്നാൽ, മനുഷ്യന്റെ നിത്യജീവിതത്തിലെ ആവശ്യങ്ങൾക്ക് ഇതൊരു നേർരേഖയായിത്തന്നെ കരുതാം.

ഭൂമിയുടെ ധ്രുവങ്ങളെ യോജിപ്പിച്ചുകൊണ്ട് ഉത്തരധ്രുവത്തിന്റെ ദിശയിലേക്കു നീണ്ടുപോയി ഖഗോളപരിധിയിൽ സന്ധിക്കുന്ന സാങ്കൽപ്പികബിന്ദുവാണ് ഖഗോളത്തിന്റെ ഉത്തരധ്രുവം.

ഖഗോളഉത്തരധ്രുവത്തിൽനിന്നും ഏകദേശം ഒരു ഡിഗ്രിയിൽകുറഞ്ഞ അകലത്തിലാണ് ഇപ്പോൾ ധ്രുവനക്ഷത്രം സ്ഥിതിചെയ്യുന്നത്. എന്നാൽ പുരസ്സരണം, അക്ഷഭ്രംശം തുടങ്ങിയ വിവിധകാരണങ്ങൾകൊണ്ട് ഭൂമിക്ക് അതിന്റെ അച്ചുതണ്ടിൽ സംഭവിക്കുന്ന ചാഞ്ചാട്ടങ്ങളും നക്ഷത്രങ്ങളുടെ തന്നെ പരസ്പരമുള്ള ആപേക്ഷികചലനങ്ങളും മൂലം യഥാർത്ഥ വടക്കുദിശയുമായുള്ള ധ്രുവനക്ഷത്രത്തിന്റെ ഈ സാമീപ്യം അനേകായിരം വർഷങ്ങൾക്കുള്ളിൽ മാറിക്കൊണ്ടിരിക്കാം.

ഖഗോളവസ്തുക്കളുടെ ദിഗംശം(അസിമുത്ത്),താഴ്ച്ച(അവനമനം)(declination), ഉന്നതി(altitude) തുടങ്ങിയ അളവുകൾ കൃത്യമായി കണക്കാക്കുന്നതിൽ ഒരു അടിസ്ഥാനബിന്ദുവെന്ന നിലയിൽ ഖഗോള ഉത്തരധ്രുവത്തിന് അതിയായ പ്രാധാന്യമുണ്ട്.
സാധാരണ വടക്കുനോക്കിയന്ത്രത്തിലെ സൂചി ചൂണ്ടികാണിക്കുന്ന ദിശയാണ് കാന്തിക വടക്ക്.

യഥാർത്ഥ വടക്കും കാന്തിക വടക്കും തമ്മിലുള്ള കോണളവാണ് കാന്തിക ദിക്പാതം.

ഭൂമിയുടെ കേന്ദ്രമണ്ഡലത്തിൽ ഉരുകിത്തിളച്ച അവസ്ഥയിൽ സ്ഥിതിചെയ്യുന്ന കാന്തികലോഹങ്ങളുടെ പ്രഭാവം മൂലം ഭൂഗോളം ഭീമാകാരത്തിലുള്ള ഒരു കാന്തം പോലെ പ്രവർത്തിക്കുന്നു. ഏകദേശം തെക്കുവടക്കുദിശയിലാണ് ഈ കാന്തത്തിന്റെ ദിശ. അതായത് ഭൂമിയെന്ന കാന്തത്തിന്റെ [[കാന്തികബലരേഖ]കൾ കുത്തനെ ഭൂമിയിലേക്കു കടന്നുപോകുന്നത് കാന്തിക ഉത്തരധ്രുവത്തിലൂടെയാണ്. എന്നാൽ ഇതു കൃത്യമായും ഭൂമിശാസ്ത്രപരമായ ഉത്തരധ്രുവത്തിനു നേരെയല്ല. അവിടെനിന്നും ഏകദേശം 10ഡിഗ്രിയോളം തെക്കുമാറി കാനഡയ്ക്കു സമീപമാണ് കാന്തിക ഉത്തരധ്രുവം. കാന്തികദിൿപാദവും ഒരു സ്ഥിരം സംഖ്യയല്ല. താഴെക്കാണുന്ന പട്ടികയിൽ സൂചിപ്പിക്കുന്നതുപോലെ, കാന്തികധ്രുവവും അതുവഴി കാന്തികദിൿപാദവും വർഷംതോറും മാറിക്കൊണ്ടിരിക്കും.

ഭൂമിയിൽ നിൽക്കുന്ന ഒരു നിരീക്ഷകനെ സംബന്ധിച്ചിടത്തോളം, യഥാർത്ഥവുംകൃത്യവുമായ കിഴക്ക്, തെക്ക്, പടിഞ്ഞാറ്, വടക്കു ദിശകൾ എങ്ങനെയാണു നിർണ്ണയിക്കാനാവുക? സൂര്യൻ ഉദിക്കുന്നതും അസ്തമിക്കുന്നതുമായ ദിശകൾ വർഷത്തിലെ ഓരോ ദിവസവും മാറിക്കൊണ്ടിരിക്കും. അതും കൂടാതെ, നിരീക്ഷകൻ നിൽക്കുന്ന സ്ഥലത്തിന്റെ [[അക്ഷാംശം]] അനുസരിച്ചും ഈ ദിശ മാറാം.

എന്നാൽ ഇതുപോലെ ദിവസേന മാറാതെ സ്ഥിരമായി നിൽക്കുന്ന ഒന്നാണ് കുത്തനെ നിൽക്കുന്ന ഒരു വടിയുടേയോ മറ്റോ കൃത്യം നട്ടുച്ചനേരത്തെ നിഴൽ. (ഓരോ ദിവസവും ഇത്തരം നിഴലുകൾ അടയാളപ്പെടുത്തി ഒരു വർഷംകൊണ്ട് പൂർണ്ണമാവുന്ന ഒരു രേഖാചിത്രമാണ് [[സൂര്യകാലടി]]. ഒരു നിശ്ചിതസ്ഥലത്ത് എല്ലാദിവസവും നട്ടുച്ചയ്ക്ക് കൃത്യമായും വടക്കു ചൂണ്ടുന്ന ദിശയിലായിരിക്കും ഈ നിഴൽ. (ഓരോ ദിവസവും നിഴലിന്റെ നീളം ഏറ്റവും കുറഞ്ഞിരിക്കുന്ന മുഹൂർത്തം, അതായത് സൂര്യൻ നേരേ ഉച്ചിയിൽ വരുന്ന സമയമാണ് നട്ടുച്ച.) അതിനാൽ, കൃത്യമായ വടക്ക് ഈ നിഴലിൽനിന്നും കണ്ടുപിടിക്കാം. അതിൽനിന്നും കൃത്യം എതിർദിശയിൽ തെക്ക്, തെക്കുവടക്കിനു കൃത്യം ലംബമായി, ഉദിക്കുന്ന വശത്ത് കിഴക്കും അസ്തമിക്കുന്ന വശത്ത് പടിഞ്ഞാറും.



[[വർഗ്ഗം:ദിക്കുകൾ]]
[[വർഗ്ഗം:ഖഗോള നിർദ്ദേശാങ്കങ്ങൾ]]

[[da:Kompasretning#Nord]]

</doc>
<doc id="200462" url="https://ml.wikipedia.org/wiki?curid=200462" title="കിഴക്ക്">
കിഴക്ക്

ഭൂമിശാസ്ത്രത്തിൽ നാല് പ്രധാന ദിശകളിലൊന്നാണ് കിഴക്ക് (പുരാതനമലയാളത്തിൽ 'ഉഞ്ഞാറ്'). ഭൂപടങ്ങളിൽ പരമ്പരാഗതമായി വലതുവശത്താണ് കിഴക്ക് ദിശ. കിഴക്ക് പടിഞ്ഞാറിന് എതിരായും തെക്ക്, വടക്ക് എന്നിവക്ക് ലംബമായും നിലകൊള്ളുന്നു.
തമിഴ്നാട്ടിൽ കിഴക്കെന്നും, മേക്കെന്നുമാണ് പൂർവപശ്ചിമദിക്കുകൾക്കു പറഞ്ഞു വരുന്നത്. കിഴക്ക്, മേക്ക് ഈ വാക്കുകൾ തമിഴ് ഭാഷയിൽ പെട്ടതാണ്, കിഴക്കെന്നുള്ളത്, കീഴ് എന്നുള്ളതിൽനിന്നും, മേക്ക് മേൽ എന്നുള്ളതിൽനിന്നും ഉണ്ടായവയാകുന്നു. പർവ്വതത്തിന് പൂർവദിശയിൽ സ്ഥിതിചെയ്യുന്ന പാണ്ടിദേശത്ത്, സമുദ്രം കിടക്കുന്നതും സൂര്യൻ ഉദിക്കുന്നതുമായ താഴ്ന്നഭാഗം അഥവാ കീഴ്ഭാഗം കിഴക്കും സൂര്യൻ അസ്തമിക്കുന്നതും പർവ്വതങ്ങളുള്ളതുമായ മേൽഭാഗം മേക്കുമാണ്. ഈ മുറയ്ക്കു മലയാളദേശത്തു പർവ്വതങ്ങളുടെ ഭാഗം മേൽഭാഗവും സമുദ്രം കിടക്കുന്ന താഴ്ന്ന ഭാഗം കീഴ്ഭാഗവുമാണ്. നാം ഇപ്പോൾ പറഞ്ഞുവരുന്ന കിഴക്ക് എന്നുള്ള ഭാഗം നമുക്കു മേക്കും മേക്കെന്നുള്ള ഭാഗം നമുക്കു കിഴക്കുമാണ്. എന്നാൽ നാം പറഞ്ഞും ധരിച്ചും വരുന്നതു മേക്കിനെ കിഴക്കെന്നും, കിഴക്കിനെ മേക്കെന്നും വിപരീതമാക്കിയാണ്. ഇതു തമിഴരോടു നമുക്കുള്ള അധിസംസർഗ്ഗം ഹേതുവായിട്ടു വന്നുപോയതായിരിക്കണം.

മലയാളദേശത്ത് പണ്ടുപണ്ടേ നടപ്പുള്ള പേരുകൾ ഉഞ്ഞാറ്, പടിഞ്ഞാറ് എന്നിങ്ങനെയാകുന്നു. ഉഞ്ഞാറ് = ഉയർ + ഞായർ; ഉയർ = ഉയരുന്ന സ്ഥലം; ഞായർ = സൂര്യൻ. അതായതു സൂര്യൻ ഉദിച്ചുയരുന്ന ദിക്കെന്നും; പടിഞ്ഞാറ് = ഞായർ പടിയുന്ന, സൂര്യൻ പടിയുന്ന, താഴുന്ന സ്ഥലം എന്നും; സൂര്യൻ അസ്തമിക്കുന്ന ഇടമെന്നു താല്പര്യം.

ഭൂമി കറങ്ങുന്നത് പടിഞ്ഞാറു നിന്നും കിഴക്കോട്ടാണ്.

ശീതയുദ്ധസമയത്ത്, അമേരിക്കയടക്കമുള്ള മുതലാളിത്ത രാജ്യങ്ങളെ പാശ്ചാത്യലോകം എന്നു വിളിച്ചതുപോലെ. വാഴ്സാ ഉടമ്പടി, ചൈന , മറ്റു കമ്യൂണിസ്റ്റ് രാജ്യങ്ങൾ എന്നിവ പൂർവ്വലോകം എന്നു വിളിക്കപ്പെട്ടിരുന്നു. 


</doc>
<doc id="200463" url="https://ml.wikipedia.org/wiki?curid=200463" title="തെക്ക്">
തെക്ക്

ഭൂമിശാസ്ത്രത്തിലെ നാല് പ്രധാന ദിശകളിലൊന്നാണ് തെക്ക്. വടക്കുനോക്കി യന്ത്രത്തിൽ സൂചിക്ക് വിപരീത ദിശയിലുള്ളതാണ് തെക്ക്. വടക്കിന് എതിർദിശയിലും കിഴക്ക്, പടിഞ്ഞാറ് എന്നിവക്ക് ലംബദിശയിലും ആണ് തെക്ക്. ഭൂപടങ്ങളിൽ പരമ്പരാഗതമായി താഴ്ഭാഗമാണ് തെക്ക്.

ഭൂമിയിൽ അന്റാർട്ടിക്ക പ്രദേശം ഉൾക്കൊള്ളുന്ന ഭാഗമാണ് ദക്ഷിണധ്രുവം എന്നറിയപ്പെടുന്നത്. എന്നാൽ കാന്തിക തെക്ക് ദക്ഷിണധ്രുവത്തിൽ നിന്നും കുറച്ചകലെയാണ്.


</doc>
<doc id="200464" url="https://ml.wikipedia.org/wiki?curid=200464" title="പൊലിക്കോട്">
പൊലിക്കോട്

കൊല്ലം ജില്ലയിലെ ഒരു ചെറിയ ഗ്രാമമാണു പൊലിക്കോട്. ആയൂർ പട്ടണത്തിന് വടക്ക് , 5 കിലൊമീറ്റർ അകലെയാണ് ഈ ഗ്രാമം
പൊലിക്കോട് ഒരു ചെറിയ ഗ്രാമമാണ്.പൊലി എന്നാൽ നെല്ല് എന്നർത്ഥം.നെല്ല് ധാരാളമുള്ള സ്ഥലം എന്ന് കരുതാം.

പ്രധാനപ്പെട്ട 'Landmark’കൾ
1വിദ്യാഭ്യാസ സ്ഥാപനങ്ങൾ:
ഗവ.സ്കൂൾ ഇടയം
ഗവ.യു.പി എസ്സ്.വയയ്ക്കൽ
എൽ പി സ്കൂൾ അണ്ടൂർ.
എം.റ്റി.എച്ച്.എസ്സ് വാളകം.
ആർ.വി.എച്ച് എസ്സ് വാളകം.

2 ആരാധനാലയങ്ങൾ
മഹാദേവക്ഷേത്രം പൊലിക്കോട്.
വയയ്ക്കൽ ദേവീക്ഷേത്രം
അറയ്ക്കൽദേവീക്ഷേത്രം
മേൽക്കുളങ്ങര സുബ്രഹ്മണ്യക്ഷേത്രം
അണ്ടൂർ മഹാവിഷ്ണുക്ഷേത്രം

3 ഗതാഗതമാർഗ്ഗങ്ങൾ.
എം.സി.റോഡ് വഴി:തിരുവന്തപുരം-കൊട്ടാരക്കര
ആയൂരിൽ നിന്ന് 5 കി.മി.
കൊട്ടാരക്കര നിന്ന് 12 കി.മി
അഞ്ചലിൽ നിന്ന് 10 കി.മി 


</doc>
<doc id="200467" url="https://ml.wikipedia.org/wiki?curid=200467" title="മുർഡാനിയ സതീഷിയാന">
മുർഡാനിയ സതീഷിയാന

കേരളത്തിൽ പശ്ചിമഘട്ടത്തിലെ മതികെട്ടാൻ ചോലയിൽ നിന്നും കണ്ടെത്തിയ പുതിയ ഒരിനം സസ്യമാണ് മുർഡിയാന സതീഷിയാന (ശാസ്ത്രനാമം: "Murdannia satheeshiana"). മഹാത്മാഗാന്ധി സർവ്വകലാശാലയുടെ പരിസ്ഥിതിശാസ്ത്രവിഭാഗമാണ് ഈ സസ്യത്തെ കണ്ടെത്തിയത്. എം.ജി.സർവ്വകലാശാല പരിസ്ഥിതി ശാസ്ത്രപഠന വിഭാഗം ഗവേഷകർ ജോബിപോൾ, രമേശൻ എം, ടോംസ് അഗസ്റ്റിൻ, ഡോ.ശങ്കരനുണ്ണി, റോജിമോൻ പി. തോമസ്, നിഷ. പി. എന്നിവരുൾപ്പെടുന്ന ഗവേഷകസംഘമാണ് ഈ സസ്യം കണ്ടെത്തിയത്. പരിസ്ഥിതി പഠനവിഭാഗം റീഡറായിരുന്ന അന്തരിച്ച ഡോ. ആർ.സതീഷിന്റെ സമഗ്രസംഭാവനകളെ മാനിച്ചാണ് ചെടിക്ക് ഈ പേര് നൽകിയത്. ഇതിന്റെ സസ്യ ജനുസ്സിൽ ഉൾപ്പെടുന്ന 26 ഇനങ്ങൾ ഇന്ത്യയിൽ നിന്നും കണ്ടെത്തിയിട്ടുണ്ട്. ഇതിൽ മുർഡാനിയ സതീഷിയാന ഉൾപ്പെടെ 19 ഇനങ്ങൾ പശ്ചിമഘട്ടത്തിൽ നിന്നാണ് കണ്ടെത്തിയത്. 

കൊമലിനേസിയേ എന്ന സസ്യകുടുംബത്തിലെ മുർഡാനിയ എന്ന ജനുസ്സിലാണ് ഈ ഔഷധസസ്യം ഉൾപ്പെടുന്നത്. 10 സെന്റീമീറ്റർ മാത്രമാണ് ചെടിയുടെ ഉയരം. സ്വർണ്ണനിറത്തിലുള്ള പൂക്കളാണ് ഇതിൽ ഉണ്ടാകുന്നത്.



</doc>
<doc id="200479" url="https://ml.wikipedia.org/wiki?curid=200479" title="തിരുനിഴൽമാല">
തിരുനിഴൽമാല

പാട്ടു പ്രസ്ഥാനത്തിലെ പ്രാചീനകൃതികളിൽ ഒന്നാണ് തിരുനിഴൽമാല. തിരുവാറന്മുള അപ്പന്റെ മഹാത്മ്യം പ്രകീർത്തിക്കുന്ന ഈ കൃതിയാണോ, രാമചരിതമാണോ പഴക്കമേറിയത് എന്നാ തർക്കം നിലനിൽക്കുന്നു. രാമചരിതം എന്ന കൃതിയെപ്പോലെ തമിഴിനോട് ഗാഢമായി അടുപ്പമുളള ഭാഷയിൽ എഴുതപ്പെട്ടിരിക്കുന്നു.

ആറന്മുള ഗ്രാമത്തിന്റെ പുറംചേരിയായ അയിരൂർ പ്രദേശക്കാരനായ ഗോവിന്ദൻരചിച്ച കാവ്യമാണിതെന്നു വിശ്വസിക്കുന്നു. തിരുനിഴൽമാല ക്രി. വ. 1200-നും 1300-നും ഇടയ്ക്ക് രചിച്ചതാകമെന്നു കാവ്യം സംശോധിച്ചു പ്രസിദ്ധീകരിച്ച (1981) ഡോ. എം. എം പുരുഷോത്തമൻ നായർ അഭിപ്രായപ്പെടുന്നു.

ആറന്മുള ദേവന്റെ തിരുനിഴലിന്റെ പ്രകീർത്തനമാണ് ഇതിലെ ഉളളടക്കം. തിരുനിഴൽമാലയുടെ ഒന്നാം ഭാഗത്തിൽ ദേവതാസ്തുതികളും ഭാരതഖണ്ഡം, കേരളോത്പത്തി, ചേരരാജ്യം, അറുപത്തിനാലു ഗ്രാമങ്ങൾ, ആറന്മുളഗ്രാമം തുടങ്ങിയവയും രണ്ടാം ഭാഗത്തിൽ തൂവലുഴിയൽ, നാകൂറ് എന്നിവയും അടങ്ങിയിരിക്കുന്നു. മലയർ അർപ്പിക്കുന്ന ബലിയുടെ വർണനമാണ് മൂന്നാം ഭാഗത്തിലുളളത്. ഇതാണ് ഈ കൃതിയുടെ മുഖ്യഭാഗം. വിവിധ തരത്തിലുളള ബലികൾ, അതിൽ പങ്കെടുക്കുന്നവർ, പ്രകീർത്തിക്കപ്പെടുന്ന ദേവചരിതങ്ങൾ, കുറത്തിനൃത്തം, നിഴലേറ്റൽ എന്നിവ ഈ ഭാഗത്ത് പ്രതിപാദിച്ചിരിക്കുന്നു. ഉളളടക്കത്തിലും, ഭാഷാശൈലിയിലും ദ്രാവിഡ പാരമ്പര്യം പുലർത്തിയിട്ടുള്ളത് ഇതിന്റെ പ്രത്യേകതയാണ്. സാമൂഹികാചാരങ്ങൾ, ഭൂമിശാസ്ത്രം, ദേശചരിത്രം എന്നിവയിൽ അവഗാഹമുളള ആളായിരുന്നു ഗ്രന്ഥകർത്താവ്.

ഭാഷാപരമായി ഈ കാവ്യത്തിനുളള പ്രധാന സവിശേഷത ദ്രാവിഡാക്ഷരമാലയിൽ രേഖപ്പെടുത്തപ്പെട്ട ദ്രാവിഡ പദങ്ങളും സംസ്കൃതപദങ്ങളും ഇതിൽ പ്രയോഗിച്ചിരിക്കുന്നു എന്നതാണ്. സാമാന്യമായി പറഞ്ഞാൽ ഇതിലെ ദ്രാവിഡഭാഷാ പ്രയോഗം രാമചരിതത്തിലെ ഭാഷാപ്രയോഗത്തോട് സാദൃശ്യമുളളതാണ്. അതായത് ദ്രാവിഡാക്ഷരങ്ങളിൽ മാത്രം രേഖപ്പെടുത്തിയിട്ടുളള ദ്രാവിഡപദങ്ങളും സംസ്കൃതപദങ്ങളുമാണ് ഈ കാവ്യത്തിൽ മുഖ്യമായി കാണുന്നത്. എന്നാൽ ദ്രാവിഡ അക്ഷരമാല മാത്രം ഉപയോഗിച്ച് എഴുതപ്പെട്ട ഗ്രന്ഥമല്ല ഇത്. അനുനാസികാതിപ്രസരം, താലവ്യാദേശം, സ്വരസംവരണം എന്നീ വ്യാകരണപരമായ മാറ്റങ്ങൾ സംഭവിച്ചതും സംഭവിക്കാത്തതുമായ ധാരാളം പദങ്ങൾ ഇതിൽ കാണാം. വിരുത്ത രൂപത്തിലുളള ഭാഗങ്ങൾ തമിഴിനോടും മറ്റുളളവ സമകാല ഭാഷണശൈലിയോടുമാണ് പൊരുത്തപ്പെട്ടിരിക്കുന്നത്. ആധുനിക മലയാളഭാഷയോട് അടുത്തു നില്ക്കുന്നതാണ് നാകൂറിലെ ഭാഷ. സംസ്കൃത പദങ്ങൾ വളരെ കുറവാണ് എന്നതും ഒരു പ്രത്യേകതയാണ്. മലയാള ലിപിയിലുളള ഇതിന്റെ താളിയോലഗ്രന്ഥം കണ്ണൂർ ജില്ലയിലെ വെളളൂരിലുളള ചാമക്കാൻ ദേവസ്വത്തിൽ നിന്നാണ് ലഭിച്ചിട്ടുള്ളത്. 
"പാട്ടു" ഭാഷയുടെ ലക്ഷണമായി ലീലാതിലകത്തിൽ ചൂണ്ടിക്കാണിച്ചിട്ടുളള ദ്രാവിഡ സംഘാതാക്ഷരനിബദ്ധം ആയ ഭാഷ ഇതിൽ എല്ലായിടത്തും അതേപടി ഉപയോഗിച്ചിട്ടില്ല. അതിനാൽ ഇത് പാട്ടു പ്രസ്ഥാനത്തിൽപ്പെടുന്ന കൃതിയാണെന്ന് തറപ്പിച്ചു പറയുക സാധ്യമല്ല. എന്നാൽ മൂന്ന് ഭാഗങ്ങളായി വിഭജിച്ചിരിക്കുന്ന തിരുനിഴൽമാല പാട്ടായി കണക്കാക്കാവുന്ന കൃതിയാണ്.

1.'മലയാളസാഹിത്യം കാലഘട്ടങ്ങളിലൂടെ' : എരുമേലി


</doc>
<doc id="200480" url="https://ml.wikipedia.org/wiki?curid=200480" title="മൃണാൾ ഗോർ">
മൃണാൾ ഗോർ

മഹാരാഷ്ട്രയിലെ അറിയപ്പെടുന്ന സോഷ്യലിസ്റ്റും മഹാരാഷ്ട്രയിലെ അസംഘടിത തൊഴിലാളികളുടെ നേതാവുമായിരുന്നു മൃണാൾ ഗോർ ( - 17 ജൂലൈ 2012).പാനിബാലി ഭായ് എന്ന വിളിപ്പേരിലൂടെ അറിയപ്പെട്ടു. 
മുംബൈ മുൻസിപ്പൽ കൗൺസിലിലേക്ക് 1961 ൽ തിരഞ്ഞെടുക്കപ്പെട്ട ഗോർ മുംബൈയിലെ ചേരികളിൽ കുടിവെള്ളം എത്തിക്കുന്നതിന് വേണ്ടിയുള്ള സമരങ്ങളിലൂടെ ശ്രദ്ധേയയി. 1964 ൽ മുംബെയിൽ ചേരികളിൽ വെള്ളം എത്തിക്കാൻ ആവശ്യപ്പെട്ട് വൻ കലാപം തന്നെ നടന്നിട്ടുണ്ട്. 11 പേരാണ് ഇതിൽ മരിച്ചത്. ചേരികൾക്കൊപ്പം നിലകൊണ്ട നേതാവായിരുന്നു ഗോർ. അഹല്യ രങ്കനേക്കറിനൊപ്പം ശക്തമായ പ്രവർത്തനം അവർ മഹാരാഷ്ട്രയിൽ നടത്തി.

അടിയന്തരാവസ്ഥക്കാലത്ത് ഒരു വർഷത്തോളം മിസ തടവുകാരിയായി ജയിൽവാസം അനുഷ്ഠിച്ചു. അടിയന്തരാവസ്ഥയ്ക്ക് ശേഷം 1977 ൽ ഇന്ദിരാഗാന്ധിയ്‌ക്കെതിരെ അതിരൂക്ഷ വിമർശനം നടത്തി തിരഞ്ഞെടുപ്പ് പ്രചാരണം നടത്തിയ മൃണാൾ ഗോർ മഹാരാഷ്ട്രയിൽ നിന്നും വൻഭൂരിപക്ഷത്തിൽ ആറാം ലോക്സഭയിലേക്ക് തിരഞ്ഞെടുക്കപ്പെടുകയും ചെയ്തു. ജനതാപാർട്ടി ടിക്കറ്റിലാണ് മത്സരിച്ച് ജയിച്ചത്.

[ The Pioneers: Mrinal Gore http://www.frontlineonnet.com/fl2511/stories/20080606251102900.htm]


</doc>
<doc id="200492" url="https://ml.wikipedia.org/wiki?curid=200492" title="ഇ. സുരേഷ്">
ഇ. സുരേഷ്

കേരളത്തിലെ പ്രമുഖ കാർട്ടൂണിസ്റ്റുകളിലൊരാളാണ് ഇ. സുരേഷ്. കേരള ലളിതകലാ അക്കാദമിയുടെ 2008 ലെ പുരസ്കാരം നേടിയിട്ടുണ്ട്.

സ്റ്റേറ്റ്സ്മാൻ, ഇക്കണോമിക്സ് ടൈംസ്, മിഡ് ഡേ, ഇൻഡ്യൻ എക്സ്പ്രസ് തുടങ്ങിയ പത്രങ്ങളിൽ കാർട്ടൂൺ വരച്ചിരുന്നു. ദേശാഭിമാനി ആഴ്ചപ്പതിപ്പിലെ ബൈനാക്കുലേഴ്സ് എന്ന പ്രതിവാര കാർട്ടൂൺ കോളം കൈകാര്യം ചെയ്യുന്നു.

ഐ.ടി @ സ്‌കൂൾ പ്രോജക്റ്റിന്റെ നേതൃത്വത്തിൽ, സ്കൂൾ കുട്ടികൾക്കായി നടന്ന അനിമേഷൻ പരിശീലനത്തിന്റെ മുഖ്യ സംഘാടകനാണ്. മുപ്പതിനായിരത്തോളം കുട്ടികൾക്ക് സ്വതന്ത്ര സോഫ്റ്റ്‌വെയറിൽ നടത്തിയ പരിശീലനം 2011 ലെ ഇ - ഇൻഡ്യ നാഷണൽ പുരസ്കാരം നേടുകയുണ്ടായി.



</doc>
<doc id="200494" url="https://ml.wikipedia.org/wiki?curid=200494" title="എൻകൊസോസന ഡാമിനി സുമ">
എൻകൊസോസന ഡാമിനി സുമ

ആഫ്രിക്കൻ യൂണിയന്റെ (എ.യു.) 49 വർഷത്തെ ചരിത്രത്തിലെ ആദ്യ വനിതാപ്രസിഡന്റാണ് എൻകൊസോസന ഡാമിനി സുമ. ദക്ഷിണാഫ്രിക്കയുടെ ആഭ്യന്തരമന്ത്രിയായിരുന്നു.
എത്യോപ്യൻ തലസ്ഥാനമായ ആഡിസ് അബാബയിൽ, 54 അംഗ ആഫ്രിക്കൻ യൂണിയന്റെ 19-മത് ദ്വിവാർഷിക ഉച്ചകോടിയാണ് ഡാമിനി സുമയെ പ്രസിഡന്റായി തിരഞ്ഞെടുത്തത്. മാലി, സുഡാൻ, ഗിനി ബിസാവു, ഡെമോക്രാറ്റിക് റിപ്പബ്ലിക് ഓഫ് കോംഗോ എന്നിവിടങ്ങളിൽ രാഷ്ട്രീയ പ്രതിസന്ധി നിലനിൽക്കേയാണ് ഡാമിനി സുമയുടെ തിരഞ്ഞെടുപ്പ്. തിങ്കളാഴ്ച അർധരാത്രി ബെനിൻ പ്രസിഡന്റ് ബോണി യായിയുടെ മുമ്പാകെ സത്യപ്രതിജ്ഞചെയ്ത് അവർ അധികാരമേറ്റു.

ദക്ഷിണാഫ്രിക്കയിൽ വർണവിവേചനത്തിനെതിരെ നടന്ന പോരാട്ടത്തിന്റെ മുന്നണിയിലുണ്ടായിരുന്ന ഡിലാമിനി രാജ്യത്തിന്റെ സ്ഥാനപതിയായും വിദേശകാര്യമന്ത്രിയായും പ്രവർത്തിച്ചിട്ടുണ്ട്. എയു കമീഷന്റെ നിലവിലെ അധ്യക്ഷനായിരുന്ന ഗബോണിലെ ഴാങ് പിങ്ങിനെയാണ് വാശിയേറിയ മത്സരത്തിന്റെ മൂന്നാംവട്ട വോട്ടിങ്ങിൽ പരാജയപ്പെടുത്തിയത്. ഒരുവർഷംമുമ്പ് ഇവർ തമ്മിൽ നടന്ന മത്സരത്തിൽ ജയിക്കാനാവശ്യമായ മൂന്നിൽ രണ്ട് വോട്ട് ആർക്കും ലഭിക്കാഞ്ഞതിനാൽ പിങ് സ്ഥാനത്ത് തുടരുകയായിരുന്നു. 

ഫ്രഞ്ച് സംസാരിക്കുന്ന ആഫ്രിക്കൻരാജ്യങ്ങളും ഇംഗ്ലീഷ് സംസാരിക്കുന്ന ആഫ്രിക്കൻരാജ്യങ്ങളും തമ്മിൽ ശക്തമായ അധികാര വടംവലി നിലനിൽക്കേയാണ് ഡാമിനി സുമ തിരഞ്ഞെടുക്കപ്പെട്ടത്. 
ദക്ഷിണാഫ്രിക്കൻ പ്രസിഡന്റ് ജേക്കബ് സുമയുടെ മുൻഭാര്യയാണ് ഡാമിനി സുമ


</doc>
<doc id="200496" url="https://ml.wikipedia.org/wiki?curid=200496" title="കിറ്റി വെൽസ്">
കിറ്റി വെൽസ്

സമഗ്രസംഭാവനയ്ക്കുള്ള 1991 ലെ ഗ്രാമി പുരസ്കാരം നേടിയ അമേരിക്കൻ ഗായികയാണ് കിറ്റി വെൽസ്. അമേരിക്കയിലെ നാടൻപാട്ട് റാണിയായി വിശേഷിപ്പിക്കപ്പെട്ടിരുന്നു.

നാടൻപാട്ടിൽ സ്ത്രീകൾക്കുണ്ടായിരുന്ന പ്രതിബന്ധങ്ങൾ അതിജീവിച്ച് രാജ്യമെങ്ങും അറിയുന്ന താരമായ കിറ്റിയുടേതാണ് അമേരിക്കയിൽ സ്ത്രീകളുടേതായുള്ള ആദ്യ ഒന്നാംനമ്പർ ഹിറ്റ്. ഇറ്റ് വാസിന്റ് ഗോഡ് ഹു മേഡ് ഹോങ്കി ടോങ്ക് ഏഞ്ചൽസ് എന്ന ഗാനത്തിനായിരുന്നു 33-ാം വയസ്സിൽ ആ നേട്ടം. 10 ലക്ഷത്തിലേറെ റെക്കോഡ് വിറ്റ ആദ്യ വനിതാ നാടൻപാട്ടുകാരിയാണ്. 



</doc>
<doc id="200498" url="https://ml.wikipedia.org/wiki?curid=200498" title="ബൽവന്ത് ആപ്‌തെ">
ബൽവന്ത് ആപ്‌തെ

ഭാരതീയ ജനതാപാർട്ടി മുൻ വൈസ് പ്രസിഡന്റായിരുന്നു ബാൽ ആപ്‌തെ എന്ന ബൽവന്ത് ആപ്‌തെ (18 ജനുവരി 1939 - 17 ജൂലൈ 2012, 73 വയസ്സ്).രണ്ട് തവണ രാജ്യസഭാംഗമായിരുന്നു. 2002 മുതൽ 2010 വരെയാണ് ഇദ്ദേഹം ബി.ജെ.പി. വൈസ് പ്രസിഡന്റായിരുന്നത്.
നിയമത്തിൽ ബിരുദാനന്തരബിരുദധാരിയായിരുന്ന ആപ്‌തെ എ.ബി.വി.പി.യിലൂടെയാണ് രാഷ്ട്രീയ പ്രവർത്തനം ആരംഭിച്ചത്. 38 വർഷത്തോളം എ.ബി.വി.പി.യുടെ ദേശീയ അധ്യക്ഷനായിരുന്നു. ശിക്ഷൺ പ്രചാരക് മണ്ഡലി എന്ന വിദ്യാഭ്യാസ സ്ഥാപനങ്ങളുടെ ഭരണ നിർവഹണ കൗൺസിൽ അംഗവുമായിരുന്നു. മഹാരാഷ്ട്രയുടെ അഡീഷണൽ അഡ്വക്കേറ്റ് ജനറലായി പ്രവർത്തിച്ചിട്ടുണ്ട്. സുപ്രീംകോടതി അഭിഭാഷകനുമായിരുന്നു. ബി.ജെ.പി. കേന്ദ്ര പാർലമെന്റി ബോർഡ് അംഗമായിരുന്നു. അഭിഭാഷകനായി പ്രവർത്തിച്ച ആപ്തയെ അടിയന്തരാവസ്ഥയിൽ മിസ തടവുകാരനായി ജയിലിലടച്ചിട്ടുണ്ട്. 

രാജ്യസഭാ വെബ്സൈറ്റ് 


</doc>
<doc id="200515" url="https://ml.wikipedia.org/wiki?curid=200515" title="പണിയിട പരിസ്ഥിതികളുടെ താരതമ്യം">
പണിയിട പരിസ്ഥിതികളുടെ താരതമ്യം

ഓപ്പറേറ്റിംഗ് സിസ്റ്റവും ഉപയോക്താവും തമ്മിലുള്ള ആശയവിനിമയം ലളിതമാക്കുന്നതിനായുള്ള ഒരു കൂട്ടം സോഫ്റ്റ്‌വെയറുകളെ പണിയിട പരിസ്ഥിതി (Desktop Environment) എന്നു പറയുന്നു. ആധുനിക ഓപ്പറേറ്റിംഗ് സിസ്റ്റങ്ങളുടെ അവിഭാജ്യഘടകമാണ് പണിയിട പരിസ്ഥിതികൾ. ഏറെക്കുറെ എല്ലാ ഓപ്പറേറ്റിംഗ് സിസ്റ്റങ്ങളിലും പണിയിട പരിസ്ഥിതികൾ ഉണ്ടെങ്കിലും ലിനക്സ്, യൂണിക്സ് ഓപ്പറേറ്റിംഗ് സിസ്റ്റങ്ങളിലുള്ള പണിയിട പരിസ്ഥിതികളെയാണ് സാധാരണയായി പരിഗണിക്കാറുള്ളത്

ജാലകസംവിധാനം, ജാലകവ്യവസ്ഥ, ദൃശ്യസംവിധാനം എന്നിവയാണ് പണിയിട പരിസ്ഥിതികളുടെ അടിസ്ഥാന ഘടകങ്ങൾ. ഈ ഘടകങ്ങൾ, പണിയിട സംവിധാന നിർമ്മിതിക്ക് ഉപയോഗിച്ചിരിക്കുന്ന പ്രോഗ്രാമിംഗ് ഭാഷ, വിഡ്ജറ്റ് ടൂൾകിറ്റ്, ലക്ഷ്യം എന്നിവയാണ് പണിയിട പരിസ്ഥിതികളുടെ താമതമ്യത്തിനുള്ള അടിസ്ഥാനം.


</doc>
<doc id="200520" url="https://ml.wikipedia.org/wiki?curid=200520" title="ഒരു വഴിയും കുറേ നിഴലുകളും">
ഒരു വഴിയും കുറേ നിഴലുകളും

ടി.എ. രാജലക്ഷ്മി എഴുതിയ നോവലാണ് ഒരു വഴിയും കുറേ നിഴലുകളും. 1960-ലെ കേരള സാഹിത്യ അക്കാദമി അവാർഡ് ഈ കൃതിക്ക് ലഭിച്ചിട്ടുണ്ട്. 

സ്ത്രീയുടെ മാനസികവ്യാപാരങ്ങളെ ആഴത്തിൽ വിശകലനം ചെയ്യുന്ന പുസ്തകമാണിതെന്ന അഭിപ്രായമുണ്ടായിട്ടുണ്ട്. 


</doc>
<doc id="200524" url="https://ml.wikipedia.org/wiki?curid=200524" title="മായ (നോവൽ)">
മായ (നോവൽ)

കെ. സുരേന്ദ്രൻ രചിച്ച നോവലാണ് മായ. ഇതിന് 1962-ലെ കേരള സാഹിത്യ അക്കാദമി പുരസ്കാരം ലഭിച്ചിട്ടുണ്ട്. 


</doc>
<doc id="200531" url="https://ml.wikipedia.org/wiki?curid=200531" title="ചാരിത്രപ്പട്ട">
ചാരിത്രപ്പട്ട

ഭർത്താവോ കാമുകനോ അകലെയായിരിക്കെ അയാളോടുള്ള സ്ത്രീയുടെ ലൈംഗിക 'വിശ്വസ്തത' ഉറപ്പുവരുത്താനായി ചില സമൂഹങ്ങളിൽ മുൻകാലങ്ങളിൽ ഉപയോഗിച്ചിരുന്നതായി സങ്കല്പിക്കപ്പെടുന്ന തോൽ‌ചട്ടയാണ് ചാരിത്ര്യപ്പട്ട (ഇംഗ്ലീഷിൽ Chastity belt) എന്ന പേരിൽ അറിയപ്പെടുന്നത്. സ്ത്രീ സ്വന്തം ചാരിത്ര്യം സ്വയമേവ സംരക്ഷിച്ചില്ലെങ്കിലോ എന്ന സംശയത്താൽ പുരുഷൻ പൂട്ടും താക്കോലും ഉള്ള അരപ്പട്ട സ്ത്രീയുടെ ലൈംഗികാവയവത്തിന് ചുറ്റുമായി അണിയിപ്പിച്ചിരുന്നു എന്നാണ് സങ്കല്പിക്കപ്പെടുന്നത്. ഇതനുസരിച്ച്, യുദ്ധത്തിനും മറ്റുമായി പുറത്തു പോകുന്ന പുരുഷന്മാർ തങ്ങൾ നാട്ടിലും വീട്ടിലുമില്ലാതിരിക്കുന്ന അവസരങ്ങളിൽ ഭാര്യമാർ അന്യപുരുഷന്മാരുമായി ലൈംഗിക ബന്ധത്തിൽ ഏർപ്പെടുന്നതിനെ തടയാനാണ് യോനി മറക്കുന്ന തുകലുടുപ്പ് ഭാര്യമാർക്ക് വിധിച്ചിരുന്നത്. കാലാന്തരത്തിൽ സ്ത്രീകളെ ചാരിത്ര്യപ്പട്ട അണിയിക്കുന്ന ഏർപ്പാട് അപ്രത്യക്ഷമായത്രെ. 

ചാരിത്രപ്പട്ട ഏതെങ്കിലും കാലഘട്ടത്തിലെ ഒരു ചരിത്രയാഥാർത്ഥ്യം ആയിരുന്നെന്നു കരുതുന്നവർ ഇന്നു കുറവാണ്. മധ്യകാലഘട്ടത്തിൽ യൂറോപ്പിൽ ചാരിത്ര്യപ്പട്ട ഉപയോഗിച്ചിരുന്നു എന്നതിനു തെളിവില്ലെന്നും ഇന്നു മ്യൂസിയങ്ങളിൽ കാണുന്ന മാതൃകകൾ പത്തൊമ്പതാം നൂറ്റാണ്ടിൽ നിർമ്മിച്ചവയാണെന്നും ചൂണ്ടിക്കാണിക്കപ്പെട്ടിട്ടുണ്ട്. 

ചാരിത്ര്യപ്പട്ട സങ്കല്പം അനുസരിച്ച് അതിന്റെ പ്രധാന ഭാഗങ്ങൾ അരയിൽ സാധാരണ ബെൽറ്റ് പോലെ ധരിക്കാവുന്ന ഒരു ലോഹപ്പട്ടയും യോനിയുടെ പ്രവേശനകവാടത്തെ മൂടത്തക്ക വിധത്തിലുമുള്ള ഒരു ലോഹ കവചവുമാണ്. ആവശ്യത്തിനു പൂട്ടാനും തുറക്കാനും കഴിയുന്ന വിധത്തിൽ പൂട്ടും താക്കോലുമുള്ളതാണ് ഈ അരപ്പട്ട. സ്വഭാവിക ലൈഗീകബന്ധം പുലർത്താൻ സ്ത്രീകളെ അപ്രാപ്തരാക്കും വിധമാണ് ഇതിന്റെ സംവിധാനം. മറ്റു ശാരീരികധർമ്മങ്ങൾ അനുഷ്ടിക്കാൻ തടസ്സമാവാത്ത തരത്തിലുള്ള ചെറിയ ദ്വാരങ്ങൾ അതിൽ ഉണ്ടായിരുന്നതായും സങ്കല്പിക്കപ്പെട്ടു. ഇതിന്റെ പ്രധാന ഭാഗമായ യോനി മറയ്ക്കുന്ന ലോഹപാളി സ്വർണ്ണം, വെള്ളി, പിത്തള തുടങ്ങിയവ കൊണ്ടാണത്രെ നിർമ്മിച്ചിരുന്നത്. ഭർത്താക്കന്മാരുടെ സാമ്പത്തികനിലവാരമാണ് ഇതിൽ ലോഹത്തിന്റെ ഇനം തീരുമാനിച്ചിരുന്നതെന്നും യോനിയെ മറയ്ക്കുന്ന ഈ ലോഹപാളിയിൽ ചിത്രപ്പണി ചെയ്ത് മോടി പിടിപ്പിക്കുക പതിവായിരുന്നെന്നും പറയപ്പെടുന്നു.

സംസ്കാരത്തിന്റെ കഥ എന്ന വിഖ്യാതപരമ്പരയിൽ ചരിത്രകാരനായ വിൽ ഡുറാന്റ് ചാരിത്രപ്പട്ട സങ്കല്പത്തെ ഇങ്ങനെ വിലയിരുത്തുന്നു:-

പുരുഷൻ സ്ത്രീയെ നിർബ്ബന്ധപൂർവം ധരിപ്പിച്ചിരുന്ന ഒരുടയാട എന്ന നിലയിലുള്ള ചാരിത്രപ്പട്ടയെ, വ്യാപകമായ ഒരു ചരിത്രയാഥാർത്ഥ്യം എന്നതിനു പകരം പത്തൊൻപതാം നൂറ്റാണ്ടിലെ പുരുഷമനോധർമ്മസൃഷ്ടി ആയി കരുതുന്നവരാണ് ഇന്നധികവും. മദ്ധ്യകാലകവിതകളിൽ അതിനെപ്പറ്റിയുള്ള പരാമർശങ്ങൾ വിശ്വസ്തതാവാഗ്ദാനത്തിന്റെ രൂപകങ്ങൾ മാത്രമായിരുന്നെന്നും ചാരിത്രപ്പട്ടയുടെ 'പുരാതനമാതൃകകൾ' ആയി അവകാശപ്പെട്ടിരുന്നയെല്ലാം തന്നെ പത്തൊൻപതാം നൂറ്റാണ്ടിലെ വ്യാജസൃഷ്ടികളായി തെളിയിക്കപ്പെട്ട് മ്യൂസിയങ്ങളിൽ നിന്നു നീക്കം ചെയ്യപ്പെട്ടിട്ടുണ്ടെന്നും ചൂണ്ടിക്കാണിക്കപ്പെട്ടിട്ടുണ്ട്.

യൂറോപ്പിൽ വ്യവസായവിപ്ലവത്തിന്റെ കാലത്ത്, പണിശാലകളിൽ കാമാസക്തരായ യജമാനന്മാരിൽ നിന്ന് രക്ഷപെടാൻ സ്ത്രീ തൊഴിലാളികൾ ഇതിനു സമാനമായ സംരക്ഷണപ്പട്ടകൾ സ്വയം അണിഞ്ഞിരുന്നതായി ചിലർ കരുതുന്നു.


</doc>
<doc id="200544" url="https://ml.wikipedia.org/wiki?curid=200544" title="ഗിരിജ ഷെട്ടാർ">
ഗിരിജ ഷെട്ടാർ

ഒരു ദക്ഷിണേന്ത്യൻ ചലച്ചിത്രനടിയാണ് ഗിരിജ ഷെട്ടാർ. തെലുഗു, മലയാളം, ഹിന്ദി, ഇംഗ്ലീഷ് ചിത്രങ്ങളിൽ അഭിനയിച്ചിട്ടുണ്ട്. 1989-ൽ പുറത്തിറങ്ങിയ "വന്ദനം" ആണ് ഗിരിജ അഭിനയിച്ച മലയാളചലച്ചിത്രം.

1969 ജൂലൈ 20-ന് ഇംഗ്ളണ്ടിലെ ഓർസെറ്റിൽ ജനിച്ചു. അച്ഛൻ കന്നടക്കാരനും അമ്മ ഇംഗ്ളീഷുകാരിയുമാണ്. പതിനെട്ടാം വയസിൽ ഭരതനാട്യം അഭ്യസിച്ചു. 1989ൽ മണിരത്നത്തിന്റെ "ഗീതാഞ്ജലി" എന്ന തെലുഗു ചിത്രത്തിലൂടെയാണ് ചലച്ചിത്രലോകത്തേക്ക് കടന്നുവരുന്നത്. ഈ ചിത്രം ജനപ്രീതി നേടിയ ചിത്രത്തിനുള്ള ആ വർഷത്തെ ദേശീയ അവാർഡ് കരസ്ഥമാക്കി.തെലുഗു സൂപ്പർ ഹീറോ നാഗാർജുന ആയിരുന്നു ചിത്രത്തിലെ നായകൻ . മണിരത്നത്തിന്റെയും സുഹാസിനിയുടെയും വിവാഹച്ചടങ്ങിൽ പങ്കെടുക്കാനെത്തിയ ഗിരിജയെ ഗീതാഞ്ജലിയിലെ നായികയായി മണിരത്നം തെരഞ്ഞെടുക്കുകയായിരുന്നു. തെലുങ്കിലും തമിഴിലും മലയാളത്തിലും ചിത്രം ഹിറ്റായിരുന്നു. തമിഴിൽ "ഇദയത്തൈ തിരുടാതെ" എന്ന പേരിലാണ് ചിത്രം ഇറങ്ങിയത്. പ്രിയദർശൻ സംവിധാനം ചെയ്ത "വന്ദനം" എന്ന ചിത്രത്തിൽ മോഹൻലാലിന്റെ നായികയായാണ് ഗിരിജ മലയാള സിനിമാലോകത്തെത്തിയത്. പ്രേക്ഷകശ്രദ്ധ നേടിയ ഈ ചിത്രത്തെ തുടർന്ന് പ്രിയദർശൻ ഗിരിജയെയും മോഹൻലാലിനെയും നായികാനായകന്മാരാക്കി "ധനുഷ്കോടി" എന്ന പേരിൽ ഒരു ചിത്രം എടുക്കാൻ തീരുമാനിച്ചിരുന്നു. പക്ഷേ അതു നടന്നില്ല. "വൈശാലി"യിലെ നായകനായ സഞ്ജയ്ക്കൊപ്പം "ഹൃദയാഞ്ജലി" എന്ന മറ്റൊരു തെലുഗു ചിത്രത്തിലും ഗിരിജ അഭിനയിച്ചു. "തുഝേ മേരി കസം" (ഹിന്ദി), "ആക്റ്റ് ഓഫ് ഗോഡ്" (ഇംഗ്ലീഷ്), "സൈഡ് എവേ" (ഇംഗ്ലീഷ്) എന്നിവയാണ് മറ്റു ചിത്രങ്ങൾ . യോഗ, തത്ത്വചിന്ത, ഭാരതീയ ആത്മീയമയിൽ 2003-ൽ കാർഡിഫ് സർവകലാശാലയിൽ നിന്ന് ഡോക്ടറേറ്റ് ലഭിച്ചു. ഇപ്പോൾ ലണ്ടനിൽ ഒരു ഷിപ്പിങ് മാഗസിനിലെ എഴുത്തുകാരിയാണ്. 'ദിസ് ഇയർ, ഡാഫോഡിൽസ് ' എന്ന ചെറു കവിതാപുസ്തകം 2011-ൽ പ്രസിദ്ധീകരിക്കപ്പെട്ടു.


</doc>
<doc id="200545" url="https://ml.wikipedia.org/wiki?curid=200545" title="തിരുവിതാംകൂർ കരിയിലശലഭം">
തിരുവിതാംകൂർ കരിയിലശലഭം

പശ്ചിമഘട്ടത്തിൽ മാത്രം കാണപ്പെടുന്ന ഒരു തനതു (endemic) പൂമ്പാറ്റയാണ് തിരുവിതാംകൂർ കരിയിലശലഭം (Tranvancore Evening Brown). ശാസ്ത്രനാമം - "Parantirrhoea marshalli". ഈ ജീനസ്സിൽ കാണപ്പെടുന്ന ഒരേയൊരു ചിത്രശലഭസ്പീഷ്യസ് ആണിത്. പെരിയാർ കടുവ സംരക്ഷണകേന്ദ്രത്തിൽ ഇതിന്റെ സാന്നിധ്യം 1997 കണ്ടെത്തിയിട്ടുണ്ട്. ഈയിനം ശലഭത്തെക്കുറിച്ച് വിവരങ്ങൾ വളരെക്കുറവേ ലഭ്യമായിട്ടുള്ളു.



</doc>
<doc id="200554" url="https://ml.wikipedia.org/wiki?curid=200554" title="നിഴൽപ്പാടുകൾ">
നിഴൽപ്പാടുകൾ

സി. രാധാകൃഷ്ണൻ എഴുതിയ നോവലാണ് നിഴൽപ്പാടുകൾ . 1963-ലെ കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിച്ചിട്ടുണ്ട്. 


</doc>
<doc id="200559" url="https://ml.wikipedia.org/wiki?curid=200559" title="ഇൻഡിഗോ ഫ്‌ളാഷ്">
ഇൻഡിഗോ ഫ്‌ളാഷ്

ഏഷ്യയിൽ കാണപ്പെടുന്ന നീല നിറത്തിലുള്ള ചിത്രശലഭമാണ് ഇൻഡിഗോ ഫ്‌ളാഷ് (Indigo Flash). ശാസ്ത്രനാമം: "Rapala varuna".


</doc>
<doc id="200562" url="https://ml.wikipedia.org/wiki?curid=200562" title="ദളിത് ബുദ്ധമത പ്രസ്ഥാനം">
ദളിത് ബുദ്ധമത പ്രസ്ഥാനം

ദളിത് ബുദ്ധമത പ്രസ്ഥാനം (നവബുദ്ധമതം എന്നും നവയാന എന്നും അറയപെടുന്നു) ഇരുപതാം നൂറ്റാണ്ടിൽ ഇന്ത്യയിൽ രൂപികൃതമായ ഒരു ബുദ്ധമത പുനരുദ്ധാരണ പ്രസ്ഥാനമാക്കുന്നു. ജാതിവ്യവസ്താതിഷ്ടിതമായ ഹിന്ദു സാമൂഹിക വ്യവസ്ഥിതി ത്യജിക്കുകയും സമത്വാതിഷ്ടിതമായ ബുദ്ധമതം സ്വീകരിക്കുവാനും ദളിത് ജനതയോടുള്ള ബി.ആർ. അംബേദ്കറുടെ ആഹ്വാനതെ ദളിത് ബുദ്ധമത പ്രസ്ഥാനത്തിന്റെ ശക്തമായ പ്രചാരത്തിന്റെ തുടക്കമായി ദർശിക്കുകാനാക്കും.

1935ൽ ഹിന്ദുവായി മരിക്കുകയില്ല എന്ന് ഡോ.ബീ ആർ അംബേദ്ക്കർ പ്രഖ്യാപിക്കുകയും, പിന്നീട് അനുയോജ്യമായ മതം തിരഞ്ഞെടുക്കുന്നതിന് പല മതഗ്രന്ഥങ്ങളേയും വീക്ഷണങ്ങളേയും കുറിചു വിശക്കലനങ്ങൾ നടതുക്കയും ചെയ്യ്തു. ഹിന്ദുക്കൾ അടക്കം പല മതവിഭാഗങ്ങളുടെ നേതാക്കൾ ആത്മീയാചാര്യരും അദ്ദേഹതെ സന്ദർശിക്കയും തങ്ങളുടെ മതതെ കുറുച്ച് അംബേദ്ക്കറുമായി ചർച്ചകൾ നടത്തി. 1956 ഒക്ടോബർ 14നെ അംബേദ്ക്കർ നാഗ്‌പൂർ (മഹാരാഷ്ട്ര) ദീക്ഷാഭൂമിയിൽ ബുദ്ധമതം സ്വീകരിച്ചു. അന്നു അവിടെ കൂടിയിരുന്ന് അദ്ദേഹത്തിന്റെ 380,000 അനുയായികൾ അംബേദ്ക്കറോടൊപ്പം ബുദ്ധമതം സ്വീകരിച്ചും.

ഈ പ്രസ്ഥാനതിന്റെ ബുദ്ധമത വീക്ഷണങ്ങൾ മറ്റു ബുദ്ധമത വിഭാഗങ്ങളിൽ നിന്ന് പല വിഷയങ്ങളിൽ വ്യത്യസ്തത പുലർതുന്നു. തെരാവാദ, മഹായാനം, വജ്രയാനം എന്നീ ചിന്താപദ്ധതികൾ പൂർണമായി സ്വീകരിക്കാതെ നവായാന എന്ന ആധുനിക്ക ജ്ഞനോദയതിൽ അതിഷ്ഠിതമായ ഒരു തത്ത്വസംഹിത രൂപീകരിക്കാൻ ദളിത് ബുദ്ധമത പ്രസ്ഥാനം ശ്രമിക്കുന്നു. ഗൗതമബുദ്ധനെ ഒരു സാമൂഹിക രാഷ്ട്രീയ പരിഷ്ക്രിതവായി കാണുകയും, കർമ സിദ്ധാന്തം (മറ്റ് അബേദ്കർ അനുയായിക്കളെ പോലെ) തിരസ്ക്കരിക്കുകയും ചെയ്യുന്നു.


</doc>
<doc id="200566" url="https://ml.wikipedia.org/wiki?curid=200566" title="ഇംപേഷ്യൻസ് ജോൺസിയാന">
ഇംപേഷ്യൻസ് ജോൺസിയാന

ബാൾസമിനേസി സസ്യകുടുംബത്തിലെ ഒരിനമാണ് ഇംപേഷ്യൻസ് ജോൺസിയാന . നിത്യഹരിത വനത്തിലെ മരങ്ങളിൽ പറ്റിപ്പിടിച്ചാണ് ഇവ വളരുന്നത്. സമുദ്ര നിരപ്പിൽ നിന്ന് 1500-1700 മീറ്റർ ഉയരമുള്ള പ്രദേശങ്ങളിലാണ് ഇവ കാണപ്പെടുന്നത്. കേരളത്തിലെ പരിസ്ഥിതി പ്രവർത്തകർക്ക് മാർഗദർശിയായിരുന്ന പ്രൊഫ. ജോൺസി ജേക്കബിന്റെ പേരിലാണ് ഈ സസ്യം അറിയപ്പെടുന്നത്. വയനാട്ടിലെ ചെമ്പ്ര - വെള്ളാർമല മലനിരകളിലെ കാട്ടിമട്ടം പ്രദേശത്തു നിന്നാണ് ഈ സസ്യത്തെ കണ്ടെത്തിയത്. 

സസ്യം 15 മുതൽ 22 സെന്റീമീറ്റർ വരെ ഉയരത്തിൽ വളരുന്നു. പിങ്ക് നിറത്തിലുള്ള പൂക്കളാണ് ഇതിൽ ഉണ്ടാകുന്നത്. ഒരു ചെടിയിൽ ഒരില മാത്രവും അപൂർവ്വമായി രണ്ടിലയും കാണപ്പെടുന്നു. ജൂലൈ മുതൽ ഒക്ടോബർ വരെ മാത്രമേ ഈ സസ്യത്തെ കാണപ്പെടുന്നുള്ളു. മഴക്കാലം ആരംഭിക്കുമ്പോൾ മണ്ണിലെ കിഴങ്ങിൽ നിന്നും വിത്തിൽ നിന്നും പുതിയ ചെടി മുളയ്ക്കുന്നു. ഒരു കുലയിൽ പത്തിൽ താഴെ പൂക്കൾ ഉണ്ടാകുന്നു. 

എറണാകുളം എസ്.എൻ.എം.കോളേജ് പ്രൊഫസർ. സി.എൻ.സുനിൽ, തിരുവനന്തപുരം ട്രോപ്പിക്കൽ ബോട്ടാണിക്കൽ ഗാർഡനിലെ ശാസ്ത്രജ്ഞൻ ഡോ. ടി.ഷാജു, ജയേഷ് പി.ജോസഫ്, പയ്യന്നൂർ കോളേജിലെ ബോട്ടണി വിഭാഗം അസിസ്റ്റന്റ് പ്രൊഫ. ഡോ.എം.കെ.രതീഷ് നാരായണൻ, എന്നിവർ ഉൾപ്പെടുന്ന സംഘമാണ് ഈ സസ്യത്തെ കണ്ടെത്തിയത്. 100-ൽ താഴെ ചെടികളാണ് ഈ പ്രദേശത്ത് കണ്ടെത്തിയത്.


</doc>
<doc id="200587" url="https://ml.wikipedia.org/wiki?curid=200587" title="സാധുജന പരിപാലന സംഘം">
സാധുജന പരിപാലന സംഘം

സാധുജന പരിപാലന യോഗം , 1907ൽ സാമൂഹിക പരിഷ്ക്രിതാവായ അയ്യങ്കാളി തിരുവിതാകൂർ സർകാറിന്റെ പിന്തുണയോടെ രൂപീകരിച്ച സംഘടനയാണ്. ദളിത് ജനതയുടെ സാമൂഹികവും സാമ്പത്തികവും വിദ്യാഭ്യാസപരവുമായ ഉയർച്ചക്കായ് യോഗം പ്രവർത്തിച്ചകൊണ്ടിരിന്നു. 


</doc>
<doc id="200590" url="https://ml.wikipedia.org/wiki?curid=200590" title="നമസ്കാരം (ഹൈന്ദവാചാരം)">
നമസ്കാരം (ഹൈന്ദവാചാരം)

ഹൈന്ദവാചാരപരമായി നമസ്കാരങ്ങൾ നാല് വിധമുണ്ട്.സൂര്യനമസ്കാരം,സാഷ്ടാംഗ നമസ്കാരം,ദണ്ഡ നമസ്കാരം,പാദ നമസ്കാരം എന്നിങ്ങനെ.


സൂര്യനമസ്കാരം ഒരു പൂജാംഗമെന്ന നിലയിലും കർമ്മകാണ്ഡമെന്ന നിലയിലും, യോഗാഭ്യാസത്തിലെ ഒരു ഭാഗമെന്ന നിലയിലും അനുഷ്ഠിക്കാറുണ്ട്.

സാഷ്ടാംഗ നമസ്കാരം എന്നത് നമ്മുടെ ശരീരത്തിന്റെ എട്ടംഗങ്ങൾ നിലത്ത് സ്പർശിച്ചുകൊണ്ട്(നെറ്റി,മൂക്ക്,നെഞ്ച്,വയറ്,ലിംഗം,കാൽമുട്ട്,കൈപ്പത്തി,കാൽവിരൽ) ചെയ്യുന്ന നമസ്കാരമാകുന്നു.

ദണ്ഡ നമസ്കാരം കൈ ശിരസിനുമുകളിൽ കൂപ്പിക്കൊണ്ട് ദണ്ഡകൃതിയിൽ(വടി പോലെ) കിടക്കുന്നതാകുന്നു.

ക്ഷേത്രദർശന സമയത്തോ പൂജാവേളകളിലോ മുട്ടുകുത്തി (വജ്രാസനം) ഇരുന്നുകൊണ്ട് നെറ്റി തറയിൽ മുട്ടിച്ച് തൊഴുന്നതാണ് പാദനമസ്കാരം.

ആശ്രയം, ശരണം, രക്ഷ, അഭയം, ത്രാഹി എന്നീ പദങ്ങളാണ് നമസ്കാരത്തിനൊപ്പം ഉപയോഗിക്കുക. പൂർണ്ണ സമർപ്പണമാണ് നമസ്കാരം എന്നാണ് വിശ്വാസം. 

ഹൈന്ദവവിശ്വാസപ്രകാരം സ്ത്രീകൾക്ക് സാഷ്ടാംഗമോ, ദണ്ഡമോ, സൂര്യമോ ചെയ്യാൻ പാടുള്ളതല്ല. ഇതിനുള്ള കാരണം സ്ത്രീയുടെ ശരീരഘടന സാഷ്ടാംഗനമസ്കാരത്തെ അനുവദിക്കുന്നില്ല. (ലിംഗഭാഗം ഇല്ലാത്തതിനാൽ ഏഴു അംഗങ്ങളേ തറയിൽ സ്പർശിക്കൂ. മാത്രമല്ല, സ്തനങ്ങൾ ഭൂമിയിൽ അമരാനും പാടുള്ളതല്ല.) സാഷ്ടാംഗം പാടില്ലെങ്കിൽ ദണ്ഡവും അനുവദനീയമല്ല. വൈദികാചാരമാകയാൽ സൂര്യ നമസ്കാവും പാടില്ല. പാദ നമസ്കാരം മാത്രമേ സ്ത്രീകൾ ആചരിക്കാവു.

കുനിഞ്ഞ് നമസ്കരിക്കുമ്പോൾ വാസ്തവത്തിൽ പിന്നാമ്പുറമാണ് പുറമേ കാട്ടുന്നത്. മുമ്പോട്ട്കുനിയുന്നത് ഭാരം വർദ്ധിക്കുമ്പോഴാകുന്നു. അഹന്തയുടെ ഭാരം വർദ്ധിച്ച നാം ആ ഭാരത്താൽ തല ഉയർത്തിപ്പിടിച്ചിരിക്കുന്നത്കൊണ്ട് ഒരിക്കൽ ഒടിഞ്ഞുവീഴാനിടയാകും. എന്നാൽ കുനിഞ്ഞുനിൽക്കുന്ന ഒന്ന് ഭാരത്തെ അതിജീവിക്കുന്നു. അഹങ്കാരത്താൽ നേടുന്ന ഉയർച്ചയും ഇതുതന്നെ. താഴ്മ ഉണ്ടാകുന്നത് നാം എന്തെങ്കിലും സമർപ്പിക്കുമ്പോഴാണ്. സമർപ്പണത്താൽ നാം ഭാരത്തിൽ നിന്നും മുക്തമാകും.

ഇന്ദ്രിയങ്ങൾ നിറഞ്ഞ മുൻ വശം അഹന്തതയുടെ സ്ഥാനമാണ്. ഇതിനെ താഴേക്ക് കൊണ്ടുവരുമ്പോൾ,അതായത് മുന്നോട്ട് കുനിയുമ്പോൾ നാം അസത്യത്തിൽ നിന്നും പിൻ വാങ്ങുകയാണ് എന്നതിനെ സൂചിപ്പിക്കുന്നു. കൂടാതെ, ശിരസ്സ് ആകാശതത്വത്തിലും പാദം ഭൂമിയിലും ആകയാൽ ശിരസ്സ് ഭൂമിയെ സ്പർശിക്കവെ ആകാശവും ഭൂമിയും തമ്മിലുള്ള അകലം ശൂന്യമായി ഭവിക്കയാൽ ശിരസ്സിനുള്ളിലെ മനോബുദ്ധികളിൽ രജോഗുണ തമോഗുണ വൃത്തികളും ശൂന്യമാകുന്നു. അതായത് ഭൂമിയുടെ ആകർഷണബലത്താൽ ദുഷ്ടഗുണങ്ങൾ താഴെക്ക് ഒഴുകിപ്പോയി സാത്വികഗുണങ്ങൾ ലഭിക്കും എന്നാണു സങ്കൽപ്പം.

ശ്രീമദ് ഹരിസ്വാമികളുടെ “ഹൈന്ദവാചാര രഹസ്യങ്ങൾ“


</doc>
<doc id="200591" url="https://ml.wikipedia.org/wiki?curid=200591" title="നമസ്കാരം (വിവക്ഷകൾ)">
നമസ്കാരം (വിവക്ഷകൾ)



</doc>
<doc id="200593" url="https://ml.wikipedia.org/wiki?curid=200593" title="നീലഗിരി (വിവക്ഷകൾ)">
നീലഗിരി (വിവക്ഷകൾ)



</doc>
<doc id="200595" url="https://ml.wikipedia.org/wiki?curid=200595" title="നീലഗിരി കടുവ">
നീലഗിരി കടുവ

പശ്ചിമഘട്ടത്തിലെ നീലഗിരിക്കുന്നുകളിൽ കാണപ്പെടുന്ന ഒരു അപൂർവ്വ ചിത്രശലഭമാണ് നീലഗിരി കടുവ (Nilgiri Tiger). ശാസ്ത്രനാമം :"Parantica nilgiriensis". പശ്ചിമഘട്ടത്തിലെ തദ്ദേശീയ ഇനമാണ്. പശ്ചിമഘട്ടത്തിലെ ആയിരം മീറ്ററിലും അധികം ഉയരമുള്ള മലനിരകളിലെ ചോലവനങ്ങളിൽ മാത്രമാണ് ഇവയെ കാണുന്നത്.

വംശനാശ ഭീഷണി നേരിടുന്ന ഒരു ജീവിയാണ്.

മറ്റുള്ള കടുവ ശ്ലഭങ്ങളെ അപേക്ഷിച്ച് നീലഗിരി കടുവയുടെ ചിറകുകൾക്ക് നല്ല തവിട്ടുനിറമാണുള്ളത്.ചിറകുഇലെ പുള്ളികളും വരകളും നേർത്തതാണ്. അവയ്ക്ക് തീരെ നീലനിറം ഇല്ല.

നാട്ടിൻപുറങ്ങളിൽ കാണുന്ന കടുവശലഭങ്ങളായ തെളിനീലക്കടുവ, കരിനീലക്കടുവ എന്നിവയോട് സാദൃസ്യമുള്ളവയാണ്.

വള്ളിപ്പാല എന്നീ ചെടികളിലാണ് മുട്ടയിടുന്നത്. മുട്ടയുടെ നിറം വെളുപ്പ്. മുട്ടവിരിയാൻ നാലു മുതൽ ആറു വരെ ദിവസമെടുക്കും. ശലഭപ്പുഴുവിന് [തെളിനീലക്കടുവ]]യുടെ ശലഭപ്പുഴുവിനോട് നള സാമ്യമുണ്ട്. 14-15 ദിവസംകൊണ്ട് സമാധിദശയിലാകുന്നു. പുഴുപ്പൊതിയുടെ നിറം ഇളമ്പച്ച്യാണ്.


</doc>
<doc id="200596" url="https://ml.wikipedia.org/wiki?curid=200596" title="തോട്ടിയുടെ മകൻ">
തോട്ടിയുടെ മകൻ

കുട്ടനാടിന്റെ ഇതിഹാസകാരനായ തകഴി ശിവശങ്കരപ്പിള്ളയുടെ പ്രശസ്തമായ ഒരു നോവലാണ് തോട്ടിയുടെ മകൻ. ആലപ്പുഴ പട്ടണത്തിലെ തോട്ടികളുടെ നരകതുല്യമായ ജീവിതം പശ്ചാതലമാക്കി രചിച്ചതാണ് ഈ നോവൽ. തൊഴിലാളിവർഗത്തിന്റെ ദുരിതജീവിതം ചിത്രീകരിക്കുകയും അധ്വാനത്തിന്റെയും വിയർപ്പിന്റെയും വില അവർക്കു മനസ്സിലാക്കിക്കൊടുക്കുകയും ചെയ്തതിൽ തകഴിയുടെ ഈ നോവൽ വലിയ പങ്ക് വഹിച്ചിട്ടുണ്ട്. സമൂഹം അറപ്പോടും അവജ്ഞയോടും കണ്ടിരുന്ന ഒരു ജനവിഭാഗം മനുഷ്യരാണെന്നും അവർക്കൊരു ജീവിതമുണ്ടെന്നും കാട്ടിക്കൊടുക്കാൻ തോട്ടിയുടെ മകനു കഴിഞ്ഞു.1947 ലാണ് ഇത് ആദ്യമായി പ്രസിദ്ധീകരിച്ചത്.

ഇശക്കുമുത്തു, മകൻ ചുടലമുത്തു, ചുടലമുത്തുവിന്റെ ഭാര്യ വള്ളി മകൻ മോഹനൻ, പളനി, പിച്ചാണ്ടി, അലമേലു

സ്വന്തം പാട്ടയും മമ്മട്ടിയും ചുടലമുത്തുവിനു കൊടുത്ത്‌, ഒരു നല്ല തോട്ടിയായിത്തീരാൻ ആശിർവദിച്ചശേഷം ഇശക്കുമുത്തു മരിക്കുന്നു. സദാ നീറിപ്പുകയുന്ന അഗ്നിപർവതമായിരുന്നു ചുടലമുത്തുവിന്റെ ഹൃദയം.തന്റെ മകനായ മോഹനൻ ഒരിക്കലും തോട്ടിയായിത്തീരരുതെന്ന ആഗ്രഹം എല്ലായ്‌പോഴും അയാളിൽ കുടികൊണ്ടു. ശ്‌മശാനപാലകനായി മാറുമ്പോൾ അയാൾ അതിരറ്റ്‌ ആഹ്ലാദിക്കുന്നു. നഗരത്തിലാകെ പടർന്നുപിടിച്ച കോളറ ചുടലമുത്തുവിനെയും വിഴുങ്ങുന്നു. മോഹനൻ നിരാശ്രയനായി. കാലത്തിന്റെ കുത്തൊഴുക്കിൽ മോഹനനും തോട്ടിയായി മാറുന്നു. എങ്കിലും അവൻ തന്റെ മുൻതലമുറക്കാരായ ഇശക്കുമുത്തുവിനെയോ ചുടലമുത്തുവിനെയോ പോലെ ആയിരുന്നില്ല.ആലപ്പുഴ പട്ടണത്തിൽ തോട്ടിവേല ചെയ്തു കഴിഞ്ഞ ചുടല മുത്തു അച്ഛന്ടെ ശവംപട്ടികൾ  കടിച്ചു കീറുന്നത് കണ്ടവനാണ്.സ്വന്തം വർഗ്ഗത്തിന്റെ അവശത  പരിഹരിക്കുന്നതിന്ന് അവൻ തോഴിലാളികളെ  സംഘടിപ്പിച്ചു . എങ്കിലും വർഗബോധത്തേക്കാളുപരിയായി അയാളിൽ അന്തർലീനമായി കിടന്നിരുന്നത് തന്റെ തലമുറയുടെ ഭാവിയെ കുറിച്ചുള്ള ചിന്തകളായിരുന്നു .അതയാളെ സ്വാർത്ഥനാക്കി തീർത്തു. അയാൾ സംഘടനയെവഞ്ചിചു  അവൻ പണം സമ്പാദിച്ചു.മകനെ പഠിപ്പിച്ചു 

വലിയവനക്കാൻ ശ്രമിച്ചു.ചുടലമുത്തുവിന്റെ മകൻ മോഹനൻ സ്കൂളിൽ    വച്ച് പല തവണ അപമാനിതനാവുന്നുണ്ട്. തോട്ടിയെ മനുഷ്യനായി കാണാൻ സമൂഹത്തിനു കഴിയില്ലെന്ന കയ്പുള്ള സത്യം തകഴി ഇങ്ങനെ വരച്ചിടുന്നു .വിധി വിപര്യയം പോലെ ഒടുവിൽ മോഹനനും തോട്ടിയായിതീരുന്നു തന്നെ അപമാനിച്ചവരോട് പകരം വീട്ടാൻ കരുത്തനാണ് മോഹനൻ.

സാമൂഹിക വിപ്ലവത്തിന്ടെ തത്ത്വശാസ്ത്രം അപഗ്രഥിക്കാനുള്ള യത്നം 'തോട്ടിയുടെ മകനിൽ , ദർശിക്കാം . എന്നിരുന്നാലും തകഴിയുടെ സവർണ മേധാവിത്വബോധം അദ്ദേഹമറിയാതെ തന്നെ നോവലിൽ കടന്നു വരുന്നുണ്ട്. തോട്ടിയുടെ അസ്തിത്വം തോട്ടിപ്പണിയാണിയിലാണെന്ന് നോവൽ സമർത്ഥിക്കുന്നു. അവനൊരിക്കലും 'മേലാളർ ' എന്നു പറയപ്പെടുന്ന മനുഷ്യ വിഭാഗത്തിലും സമൂഹത്തിന്റെ മുഖ്യധാരയിലും ഇടമില്ലെന്ന് നോവൽ അബോധപൂർവ്വം പറഞ്ഞു പോകുന്നു. തന്റെ തലമുറകൾ തോട്ടിപ്പണിയിൽ നിന്ന് മുക്തമാകണമെന്ന ചുടലമുത്തുവിന്റെ മോഹം ഒരിക്കലും സഫലമാകാതെ പോകുന്നത് അതുകൊണ്ടാണ്. മോഹനനോടുകൂടി അവന്റെ തലമുറ മൺമറഞ്ഞു പോകുന്നതും അതുകൊണ്ടാണ് . 
എന്നിരുന്നാലും അവരും മനുഷ്യരാണെന്നും അവർക്കും വികാരവിചാരങ്ങളുണ്ടെന്നുമുള്ള യാഥാർത്ഥ്യത്തെ വായനക്കാരന്റെ മനസ്സിലേക്കും പൊതു സമൂഹത്തിലേക്കും ഇൻജക്റ്റ് ചെയ്യുന്നുണ്ട് 'തോട്ടിയുടെ മകൻ' . വള്ളിയുടേയും ചുടലമുത്തുവിൻെയും മരണം ഒരു ഇടിത്തീ പോലെ അനുവാചകഹൃദയത്തിൽ ആഞ്ഞു പതിക്കുന്നതും അതുകൊണ്ടുതന്നെയാണ്. നോവൽ സാഹിത്യം യാഥാർത്ഥ്യങ്ങളെ തേടിത്തുടങ്ങിയ കാലഘട്ടത്തിലാണ് തോട്ടിയുടെ മകൻ പിറവിയെടുക്കുന്നത് . അയാഥാർത്ഥ്യങ്ങളിൽ നിന്നും നോവലിനെ പറിച്ചെടുത്ത് യാഥാർത്ഥ്യങ്ങളിൽ പ്രതിഷ്ഠിക്കുകയായിരുന്നു തകഴിയിവിടെ.

മികച്ച ഒരു ആസ്വാദനതലം കൂടി തോട്ടിയുടെ മകൻ പ്രദാനം ചെയ്യുന്നു. സാമൂഹികാവസ്ഥയുടെ ഇടപെടലുകളും നോവലിനെ സ്വാധീനിക്കുന്നുണ്ട്. 


</doc>
<doc id="200602" url="https://ml.wikipedia.org/wiki?curid=200602" title="പിയ ബാജ്പേയ്">
പിയ ബാജ്പേയ്

പിയാ ബാജ്പേയ് ഒരു ഇന്ത്യൻ ചലച്ചിത്രനടിയും മോഡലുമാണ്. തമിഴ്, തെലുങ്ക് എന്നീ ഭാഷകളിലെ ചലച്ചിത്രങ്ങളിലാണ് സജീവമായി കാണപ്പെടുന്നത്. വങ്കട് പ്രഭു സംവിധാനം ചെയ്ത ഗോവ എന്ന ചലച്ചിത്രത്തിൽ രോഷ്ണി എന്ന കഥാപാത്രത്തേയും, കെ.വി ആനന്ദ് സംവിധാനം ചെയ്ത കോ എന്ന ചലച്ചിത്രത്തിൽ സരോ എന്ന കഥാപാത്രത്തേയും അവതരിപ്പിച്ചത് മുതലാണ് ചലച്ചിത്രരംഗത്തിൽ അറിയപ്പെടാൻ തുടങ്ങിയത്. ചലച്ചിത്രരംഗത്തിൽ വരുന്നതിന് മുമ്പ് പിയാ ഒരു മോഡൽ ആയിരുന്നു.


</doc>
<doc id="200606" url="https://ml.wikipedia.org/wiki?curid=200606" title="തീക്കണ്ണൻ">
തീക്കണ്ണൻ

പശ്ചിമഘട്ടത്തിൽ കണ്ടുവരുന്ന ഒരു ചിത്രശലഭമാണ് തീക്കണ്ണൻ. (Red-disc Bushbrown). .


</doc>
<doc id="200613" url="https://ml.wikipedia.org/wiki?curid=200613" title="ഐ.എൻ.എസ്. വിക്രാന്ത്">
ഐ.എൻ.എസ്. വിക്രാന്ത്

ഇന്ത്യ തദ്ദേശീയമായി ആദ്യമായി നിർമ്മിച്ച വിമാനവാഹിനിക്കപ്പലാണ് ഐ.എൻ.എസ്. വിക്രാന്ത്. കൊച്ചി നഗരത്തിലെ കൊച്ചിൻ ഷിപ്പ്‌യാർഡിലാണ് കപ്പൽ നിർമ്മിച്ചത്. രാജ്യത്ത് ഇതുവരെ നിർമിച്ചിട്ടുള്ളതിൽ ഏറ്റവും വലിയ കപ്പലാണിത്. ഇന്ത്യൻ നാവികസേനയുടെ ആദ്യ വിമാനവാഹിനിക്കപ്പലായ ഐ.എൻ.എസ്. വിക്രാന്തിന്റെ തന്നെ പേരാണ് തദ്ദേശീയമായ ഈ വിമാനവാഹിനിക്കും നൽകിയിരിക്കുന്നത്. 2009-ൽ ഇന്ത്യയുടെ പ്രതിരോധവകുപ്പു മന്ത്രി ഏ.കെ. ആന്റണിയാണ് കപ്പൽ നിർമ്മാണത്തിനു കീലിട്ടത്.2010ൽ നിർമ്മാണം പൂർത്തിയാക്കാനും 2014ൽ കമീഷൻചെയ്യാനുമാണ് ആദ്യം തീരുമാനിച്ചത്. എന്നാൽ നിർമ്മാണം ആരംഭിച്ചശേഷം തടസ്സങ്ങളുണ്ടായി. റഷ്യയിൽനിന്ന് ഉരുക്ക് എത്തിക്കാനുള്ള പദ്ധതി തകിടംമറിഞ്ഞു. പിന്നീട് ഡിആർഡിഒയുടെ സാങ്കേതികസഹായത്തോടെ കപ്പൽനിർമ്മാണത്തിന് ആവശ്യമായ ഉരുക്ക് സ്റ്റീൽ അതോറിറ്റി ഓഫ് ഇന്ത്യയിൽതന്നെ ഉൽപ്പാദിപ്പിച്ചു. ഗിയർബോക്സ് നിർമ്മിക്കുന്നതിലുണ്ടായ സാങ്കേതികതടസ്സം ജർമൻ സഹായത്തോടെ മറികടന്നു. ഈ തടസ്സങ്ങൾ നീങ്ങി വന്നപ്പോൾ 2011 ഡിസംബറിൽ നിശ്ചയിച്ച നീറ്റിലിറക്കൽ വീണ്ടും മാറ്റി. അവസാനം 2013 ഓഗസ്റ്റ്‌ 12നു നീറ്റിൽ ഇറക്കി . .കപ്പൽ നീറ്റിലിറങ്ങുന്നെങ്കിലും വാർത്താവിനിമയ സംവിധാനം, വിമാനങ്ങൾക്ക് പറന്നുയരാനും ഇറങ്ങാനും സഹായിക്കേണ്ട ഉപകരണങ്ങൾ, ആയുധസംവിധാനം, വ്യോമാക്രമണത്തെ സ്വയം പ്രതിരോധിക്കാനുള്ള എയർ ഡിഫൻസ് തുടങ്ങി കപ്പലിനെ ഒരു സൈനികകപ്പലാക്കി മാറ്റാനുള്ള സുപ്രധാന ഘടകങ്ങളുടെ ക്രമീകരണം ആയിട്ടില്ല . ഭൂതല വ്യോമ മിസൈൽ ഉൾപ്പെടുന്ന എയർ ഡിഫൻസ് സംവിധാനം ഇസ്രായേലുമായിച്ചേർന്ന് ഇന്ത്യ വികസിപ്പിക്കും.




</doc>
<doc id="200614" url="https://ml.wikipedia.org/wiki?curid=200614" title="കാപ്പിറ്റൽ ഗേറ്റ്">
കാപ്പിറ്റൽ ഗേറ്റ്

ലോകത്തിലെ ഏറ്റവും ചെരിഞ്ഞ ഗോപുരമാണ് കാപ്പിറ്റൽ ഗേറ്റ്. യു.എ.ഇയിലാണ് ഇത് സ്ഥിതി ചെയ്യുന്നത്. അബൂദാബി നാഷണൽ എക്സിബഷൻ കമ്പനി നിർമ്മിച്ച ഈ കെട്ടിടത്തിന് 35 നിലകളും 160 മീറ്റർ ഉയരവുമുണ്ട്. 12 നില നേരെയും പിന്നീട് മേൽപ്പോട്ട് ചെരിവ് കൂട്ടിയുമാണ് നിർമ്മിച്ചിരിക്കുന്നത്. കാപ്പിറ്റൽ ഗേറ്റിന്റെ അവസാനത്തെ നില 18 ഡിഗ്രി വരെ ചരിവുണ്ട്. ഇറ്റലിയിലെ പ്രശസ്തമായ പിസാഗോപുരത്തിന്റെ നാലിരട്ടി ചരിവുണ്ടിതിന്.


</doc>
<doc id="200618" url="https://ml.wikipedia.org/wiki?curid=200618" title="ആത്മാവിന്റെ നോവുകൾ">
ആത്മാവിന്റെ നോവുകൾ

നന്തനാർ എന്ന തൂലികാ നാമത്തിൽ അറിയപ്പെടുന്ന പി.സി. ഗോപാലൻ രചിച്ച നോവലാണ് ആത്മാവിന്റെ നോവുകൾ. 1964-ൽ നോവൽ സാഹിത്യത്തിനുള്ള കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിക്കുകയുണ്ടായി .

സൈനികജീവിതമാണ് കഥയുടെ പശ്ചാത്തലം. 


</doc>
<doc id="200620" url="https://ml.wikipedia.org/wiki?curid=200620" title="ഏണിപ്പടികൾ">
ഏണിപ്പടികൾ

തകഴി ശിവശങ്കരപ്പിള്ള രചിച്ച നോവലാണ് ഏണിപ്പടികൾ. നോവൽ സാഹിത്യത്തിനുള്ള 1965-ലെ കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിക്കുകയുണ്ടായി. 

ഇതേ പേരിൽ ഈ നോവലിനെ ആസ്പദമാക്കി ഒരു ചലച്ചിത്രം നിർമ്മിക്കപ്പെട്ടിട്ടുണ്ട്. 


</doc>
<doc id="200624" url="https://ml.wikipedia.org/wiki?curid=200624" title="ബലിക്കല്ല് (നോവൽ)">
ബലിക്കല്ല് (നോവൽ)

ഉണ്ണിക്കൃഷ്ണൻ പുതൂർ രചിച്ച നോവലാണ് ബലിക്കല്ല്. ഈ കൃതിക്ക് 1969-ൽ നോവൽ സാഹിത്യത്തിനുള്ള കേരള സാഹിത്യ അക്കാദമി അവാർഡ് ലഭിച്ചിട്ടുണ്ട് . 


</doc>
<doc id="200626" url="https://ml.wikipedia.org/wiki?curid=200626" title="ആരോഹണം">
ആരോഹണം

വി.കെ.എൻ. രചിച്ച നോവലാണ് ആരോഹണം. ഈ കൃതിക്ക് 1970-ലെ കേരള സാഹിത്യ അക്കാദമി അവാർഡ് ലഭിച്ചിരുന്നു. 


</doc>
<doc id="200628" url="https://ml.wikipedia.org/wiki?curid=200628" title="തോറ്റങ്ങൾ">
തോറ്റങ്ങൾ

കോവിലൻ എന്ന തൂലികാനാമത്തിൽ അറിയപ്പെടുന്ന കണ്ടാണിശ്ശേരി വട്ടോമ്പറമ്പിൽ വേലപ്പൻ അയ്യപ്പൻ രചിച്ച നോവലാണ് തോറ്റങ്ങൾ. ഈ കൃതിക്ക് 1971-ൽ നോവൽ സാഹിത്യത്തിനുള്ള കേരള സാഹിത്യ അക്കാദമി അവാർഡ് ലഭിച്ചിരുന്നു .


</doc>
<doc id="200631" url="https://ml.wikipedia.org/wiki?curid=200631" title="നക്ഷത്രങ്ങളേ കാവൽ">
നക്ഷത്രങ്ങളേ കാവൽ

പി. പത്മരാജൻ എഴുതിയ നോവലാണ് നക്ഷത്രങ്ങളേ കാവൽ. ഈ കൃതിക്ക് നോവൽ സാഹിത്യത്തിനുള്ള 1972-ലെ കേരള സാഹിത്യ അക്കാദമി പുരസ്കാരം ലഭിക്കുകയുണ്ടായി. കുങ്കുമം പുരസ്കാരവും ഈ പുസ്തകത്തിന് ലഭിച്ചിരുന്നു. 


</doc>
<doc id="200635" url="https://ml.wikipedia.org/wiki?curid=200635" title="ഈ ലോകം, അതിലൊരു മനുഷ്യൻ">
ഈ ലോകം, അതിലൊരു മനുഷ്യൻ

എം. മുകുന്ദൻ രചിച്ച നോവലാണ് ഈ ലോകം, അതിലൊരു മനുഷ്യൻ. നോവൽ സാഹിത്യത്തിനുള്ള 1973-ലെ കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിക്കുകയുണ്ടായി. 


</doc>
<doc id="200646" url="https://ml.wikipedia.org/wiki?curid=200646" title="അഷ്ടപദി (നോവൽ)">
അഷ്ടപദി (നോവൽ)

പെരുമ്പടവം ശ്രീധരൻ എഴുതിയ നോവലാണ് അഷ്ടപദി. നോവൽ സാഹിത്യത്തിനുള്ള 1975-ലെ കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിച്ചിരുന്നു. 


</doc>
<doc id="200649" url="https://ml.wikipedia.org/wiki?curid=200649" title="ഇ">
ഇ

മലയാള അക്ഷരമാലയിലെ മൂന്നാമത്തെ അക്ഷരമാണ് ഇ. 'ഇ' ഒരു താലവ്യസ്വരമാണ്. എല്ലാ ഭാരതീയഭാഷകളിലെയും മൂന്നാമത്തെ അക്ഷരം ഇതാണ്.

കവി കുഴൂർ വിത്സണും, ചിത്രകാരൻ അമ്പി സുധാകരനും ചേർന്നാണു സ്ക്കൂളിനെക്കുറിച്ചുള്ള ഇ യെന്ന പുസ്തകം തയ്യാറാക്കിയത്. പാപ്പിയോണാണു പ്രസാധകർ. 


</doc>
<doc id="200651" url="https://ml.wikipedia.org/wiki?curid=200651" title="ഊ">
ഊ

മലയാള അക്ഷരമാലയിലെ ആറാമത്തെ അക്ഷരമാണ് ഊ. 


</doc>
<doc id="200652" url="https://ml.wikipedia.org/wiki?curid=200652" title="ഋ">
ഋ

മലയാള അക്ഷരമാലയിലെ ഏഴാമത്തെ അക്ഷരമാണ് ഋ.

ഒറ്റയ്ക്ക് നിൽക്കുമ്പോൾ സ്വർഗം, ദേവമാതാവ് എന്നീ അർഥങ്ങളും സ്വീകരിക്കുന്നു. 


</doc>
<doc id="200653" url="https://ml.wikipedia.org/wiki?curid=200653" title="ൠ">
ൠ

മലയാള അക്ഷരമാലയിലെ എട്ടാമത്തെ അക്ഷരമാണ് ൠ. 

എന്നാൽ, ഉപയോഗം വളരെക്കുറവായതിനാലും പ്രചാരം വളരെയേറെ ലോപിച്ചതിനാലും ആധുനികകാലത്ത് ൠ എന്ന അക്ഷരം മലയാള അക്ഷരമാലയിൽ ഗണിക്കപ്പെടുന്നില്ല. ൠ ഒരു മൂർധന്യസ്വരമാണ്. 

ൠകാരത്തിൽ തുടങ്ങുന്ന വാക്കുകൾ വിരളമാണ്.

ഉദാ:- ൠഭോഷൻ = കൊള്ളരുതാത്തവനും നീചനുമായ വിഡ്ഢി. 


</doc>
<doc id="200654" url="https://ml.wikipedia.org/wiki?curid=200654" title="ഌ">
ഌ

മലയാളം അക്ഷരമാലയിലെ സ്വരാക്ഷരങ്ങളിലെ ഒൻപതാമത്തെ അക്ഷരമാണ് ഌ.

ആധുനിക കാലത്തിൽ ഌകാരം ഉപയോഗിക്കുന്ന ഏകഭാഷ കൂടിയാണ് മലയാളം. ഌ ഒരു ദന്ത്യ സ്വരാക്ഷരമാണ്. ദ്രാവിഡ ഭാഷകളിൽ കാണപ്പെടുന്ന സംവൃതോകാരോക്ഷരത്തിന് ഉത്തമ രണ്ടാമനാണ് "ഌ" (ഋ ഒന്നാമത്). പഴയ മലയാളത്തിൽ സംവൃതോകാര സൂചക ചിഹ്നങ്ങൾ ഇല്ലായിരുന്നുവെങ്കിലും തത് സ്ഥാനത്ത് സംസാരഭാഷയിൽ ഌ ഉപയോഗിച്ചിരുന്നു. നിലവിലുള്ള ദ്രാവിഡഭാഷകളിൽ ഌകാരം ഒരു പ്രത്യയമായി നിലനിൽക്കുന്ന ഒരേരു ഭാഷയാണ് മലയാളം.

മലയാളം അക്ഷരമാലയിൽ കുറച്ച് കാലം മുമ്പ് വരെ നിലനിന്നിരുന്ന സ്വരാക്ഷരമായിരുന്നു ഌ. എന്നാൽ, ഉപയോഗം വളരെക്കുറവായതിനാലും പ്രചാരം വളരെയേറെ ലോപിച്ചതിനാലും ആധുനികകാലത്ത് ഌ എന്ന അക്ഷരം മലയാള അക്ഷരമാലയിൽ ഗണിക്കപ്പെടുന്നില്ല.വൈദികസംസ്കൃതത്തിൽ ഌകാരം ഉണ്ടായിരുന്നില്ല. രകാരം, ലകാരം എന്നീ വ്യഞ്ജനങ്ങൾ തമ്മിലുള്ള അഭേദബന്ധത്തിന് തത്തുല്യമായി, അക്ഷരമാലയിലുള്ള ഋ കാരത്തിനു പൂരകമായി, പൂർവ്വകാലത്ത് മലയാളത്തിൽ നിലനിന്നിരുന്ന വാമൊഴിയാത്മതയ്ക്കും തത്ഭവീകരണത്തിനായി അക്ഷരമാലയിൽ ചേർക്കപ്പെട്ടതാണ് "ഌകാരം " എന്നാണ് പണ്ഡിതമതം. സംസ്കൃതത്തിൽപ്പോലും ഌകാരം ഉൾക്കൊള്ളുന്ന പദങ്ങൾ വളരെക്കുറവാണ്. 
ഈയക്ഷരത്തിന്റെ സ്വരചിഹ്നമാണു് ൢ.

'ഌ' എന്ന സ്വരം കൊണ്ട് പദങ്ങൾ ആരംഭിക്കുന്നില്ല. എങ്കിലും 'ലു ' എന്നതിനു പകരം ചിലയിടങ്ങളിൽ 'ഌ' ഉപയോഗിക്കാറുണ്ട്.

മലയാള ഭാഷയിലെ സ്വരശബ്ദമാണ് സംവൃതോകാരം.( ് )എന്ന ചന്ദ്രക്കല ഉപയോഗിച്ചാണ് സംവൃതോകാരം സൂചിപ്പിക്കുന്നത് എങ്കിലും ഌകാരം ഉപയോഗിക്കുമ്പോൾ ചന്ദ്രക്കലയുടെ പ്രേത്യേകാവശ്യം വരുന്നില്ല.ചന്ദ്രക്കലക്കു മുന്നിൽ ഉകാരാപിലിപിമവും ചേർത്ത് ( ു് ) ല കാരത്തോട് ചേർക്കുന്നതിന് തുല്യമാണ് "ഌ ". മലയാളത്തിൽ സംവൃതത്തിൽ ഉപരിയായ് വിഭക്തി, കാലം, ലിംഗം തുടങ്ങിയ പ്രത്യേയങ്ങൾക്ക് വേണ്ടിയാണ് സമകാലികമായി ഌ ഉപയോഗിക്കുന്നത്.

മലയാള സ്വരാക്ഷരമായ ഌ ഹ്രസ്യ സ്വരങ്ങളിൽ അഞ്ചാമനാണ്. ചന്ദ്രക്കലയും ഉകാര ഉപലിപിമമായ കുനുപ്പും ചേർന്ന പൂർണ്ണ സംവൃതോകാരമാണ്.

ഇവയോട് യഥാക്രമം "ല" ചേർന്ന് വരുന്നു. ഇകാരാദിയും ഉകാരാന്ത്യവും ചേർന്ന് വരുന്ന രണ്ട് അക്ഷരങ്ങളിൽ ഒന്നായ ഌ സന്ദർഭസഹജമായ ഉച്ചാരണാനുശ്രിതത്തമായാണ് ഉച്ചരിക്കേണ്ടത്. സാഹചര്യനിബന്ധമായ എഴുത്തും ആവശ്യമാണ്.

സാധാരണയായി ഌ പദാദിയിലും പദമധ്യത്തിലും വരുന്ന സാഹചര്യങ്ങൾ ആണ് ഉള്ളത്. പദാന്ത്യത്തിൽ അവസാനിക്കുക എന്നത് സംവൃതമായി കാണുകയാണ് ചെയ്യുന്നത്. മുന്നേ വരുന്ന പദത്തിലൂന്നി സാഹചര്യവശാൽ അനിയോജ്യമായിടങ്ങളിൽ മാത്രം ചേർക്കേണ്ടതായ ഒന്നാണ് ഌ.
ഉദാ: ക്ഌപ്തം (ക്ലിപ്തം) ,അതഌ (അതില്)
ഉദാ: എഌപ്പം 
ഉദാ: ക്ഌക്കം (കിലുക്കം)
ഉദാ: ഇഌങ്ക (ശ്രീ-ലങ്ക)
ഉദാ: ക്‌ഌപ്തം (ക്"ള്"പ്ത്)


മലയാളത്തിൽ ഌകാരം രണ്ട് തരത്തിലുള്ള പ്രത്യയങ്ങളായ് നിലകൊള്ളുന്നുണ്ട്.


മുതലായ ഇല് (ഇൽ) പ്രത്യയങ്ങൾ എഴുതാൻ മലയാളത്തിൽ ലകാരം ഉപയോഗിക്കുവെങ്കിലും ഌകാരം സംസാരഭാഷയിൽ ഇന്നും നിലനിൽക്കുന്നു.തെലുങ്കിൽ ലുകാരശബ്ദം നിലനിൽക്കുന്നുണ്ട് ,പിരിച്ചെഴുത്തും സംസാരവും ഌവിലേക്ക് തന്നെ കാണ് വിരൽ ചൂണ്ടുന്നത്. വാക്യത്തിൽ ആയാലും എഴുത്തിലായാലും ഌകാരം നിലനിൽക്കുന്ന ഒര ഒരുഭാഷ മലയാളമാണ്. സംസ്ക്യതത്തിലും തമിഴിലും ഌകാരം ഉപയോഗത്തിലോ ഉപയോഗ ചരിത്രത്തിലോ കാണാവുന്ന ഒന്നല്ല. അതിനാൽ തന്നെ ഌകാരം മലയാളത്തിന്റെ സ്വന്തം സിദ്ധിയായി കണക്കാക്കാം.

ഌ എന്ന സ്വരവർണ്ണത്തിൽ നിന്ന് വ്യത്യസ്ത ഉച്ചാരണ സാഹചര്യങ്ങളിലായി ഉത്ഭവിക്കുന്ന വ്യത്യസ്ത വർണ്ണങ്ങളാണ് ല് ഉം ള് ഉം ഇവ മലയാളത്തിലാണ് പ്രധാനമായി കാണപ്പെടുന്നത്.തമിഴിലും തെലുങ്കിലും ഭാഗീകമായി ഉപയോഗിക്കുന്നുള്ളു.ഇവയുടെ ചില്ലുകളായ ൽ ഉം ൾ ഉം കൂടി ഇവയോട് ചേരുന്നു.

ഴു് എന്ന വർണ്ണത്തിന്റെ കാര്യത്തിൽ നിരവധി തർക്കങ്ങൾ നിലനിൽക്കുന്നുണ്ട്
സംവൃത സ്വരങ്ങളായ ഋവിന്റെയും ഌവിന്റെയും ഉയർന്ന ശബ്ദ പരിമിതികൾ ഴു് കാരത്തോട് ചേർന്ന് നിൽക്കുന്നുണ്ട്.
ചു് വും അതിന്റെ ഉയർന്ന ശബ്ദ പരിമിതിയായ ശു് വും ഇവയോട് തുല്യമായ ജു് വും ഉയർന്ന ശബ്ദമായ ഷു് വിനും ഒപ്പം സു് വും ചേർന്ന് നിൽക്കുന്നു.സംവൃതത്തെക്കാലും ഉയർന്ന ശബ്ദ പ്രകാശനശേഷി ഇവയ്ക്കുണ്ട്. ചു്-ശു് നോടും ജു്-ഷു് നോടും സു്-ഴു് നോടും അടുത്തതും ശബ്ദ പ്രതിഫലനശേഷി കൂടിയ വർണ്ണങ്ങളും ആവുന്നു.

ഹരിനാമകീർത്തനം വീഡിയോ - 'ഌ'കാരോച്ചാരണം മനസ്സിലാക്കാൻ വീഡിയോയിൽ 11:30-മിനിറ്റ് കാണുക. 'ൡ'കാരോച്ചാരണം മനസ്സിലാക്കാൻ വീഡിയോയിൽ 11:57മിനിറ്റ് കാണുക.

 ഈ അക്ഷരത്തിന്റെ ചിത്രം കഴിയുന്നവർ എത്രയും വേഗം ചേർക്കുക 

</doc>
<doc id="200655" url="https://ml.wikipedia.org/wiki?curid=200655" title="ൡ">
ൡ

മലയാള അക്ഷരമാലയിലെ പത്താമത്തെ സ്വരാക്ഷരമാണ് ൡ. 

എന്നാൽ, ഉപയോഗം വളരെക്കുറവായതിനാലും പ്രചാരം വളരെയേറെ ലോപിച്ചതിനാലും ആധുനികകാലത്ത് ൡ എന്ന അക്ഷരം മലയാള അക്ഷരമാലയിൽ ഗണിക്കപ്പെടുന്നില്ല. 'ൡ' ഒരു ദന്ത്യസ്വരമാണ്. 'ഌ' എന്നതിന്റെ ദീർഘമാണ് 'ൡ'.

ഈയക്ഷരത്തിന്റെ സ്വരചിഹ്നമാണു് ൣ.

'ൡ' എന്ന സ്വരം കൊണ്ട് പദങ്ങൾ ആരംഭിക്കുന്നില്ല. എങ്കിലും 'ലൂ്' എന്നതിനു പകരം ചിലയിടങ്ങളിൽ, പദാദിയിൽ 'ൡ' ഉപയോഗിക്കാറുണ്ട്. എങ്കിലും സമകാലീന കാലംതൊട്ടെ ആംഗലേയ ഭാഷകളിൽ നിന്നും മലയാളീകരിക്കുന്ന വാക്കുകൾ എഴുതുന്നതിനാണ് "ൡ" ഉപയോഗിക്കുന്നത്.
ഉദാ:

ഹരിനാമകീർത്തനം വീഡിയോ - 'ഌ'കാരോച്ചാരണം മനസ്സിലാക്കാൻ വീഡിയോയിൽ 11:30-മിനിറ്റ് കാണുക. 'ൡ'കാരോച്ചാരണം മനസ്സിലാക്കാൻ വീഡിയോയിൽ 11:57മിനിറ്റ് കാണുക.


</doc>
<doc id="200657" url="https://ml.wikipedia.org/wiki?curid=200657" title="എ">
എ

മലയാള അക്ഷരമാലയിലെ പതിനൊന്നാമത്തെ അക്ഷരമാണ് എ. 

ഉപയോഗം വളരെക്കുറവായതിനാലും പ്രചാരം വളരെയേറെ നഷ്ടപ്പെട്ടതിനാലും ആധുനികകാലത്ത് ൠ, ഌ, ൡ എന്നീ അക്ഷരങ്ങളെ മലയാള അക്ഷരമാലയിൽ ഗണിക്കുന്നില്ല. ഇക്കാരണത്താൽ ആധുനികകാലത്ത് 'എ' എന്ന അക്ഷരത്തെ എട്ടാമത്തെ സ്വരാക്ഷരമായി ഗണിക്കുന്നു. 'എ' ഒരു കണ്ഠതാലവ്യസ്വരമാണ്. 

എ ഒരു ദ്രാവിഡസ്വരമാണ്. സംസ്കൃതത്തിലോ മറ്റ് ആര്യഭാഷകളിലോ എ എന്ന സ്വരം ഇല്ല. 


</doc>
<doc id="200659" url="https://ml.wikipedia.org/wiki?curid=200659" title="ഏ">
ഏ

മലയാള അക്ഷരമാലയിലെ പന്ത്രണ്ടാമത്തെ അക്ഷരമാണ് ഏ. 

ഉപയോഗം വളരെക്കുറവായതിനാലും പ്രചാരം വളരെയേറെ നഷ്ടപ്പെട്ടതിനാലും ആധുനികകാലത്ത് ൠ, ഌ, ൡ എന്നീ അക്ഷരങ്ങളെ മലയാള അക്ഷരമാലയിൽ ഗണിക്കുന്നില്ല. ഇക്കാരണത്താൽ ആധുനികകാലത്ത് 'ഏ' എന്ന അക്ഷരത്തെ ഒൻപതാമത്തെ സ്വരാക്ഷരമായി ഗണിക്കുന്നു. 'എ' എന്ന സ്വരത്തിന്റെ ദീർഘരൂപമാണ് 'ഏ'. ഇതൊരു കണ്ഠതാലവ്യസ്വരമാണ്. 


</doc>
<doc id="200662" url="https://ml.wikipedia.org/wiki?curid=200662" title="ഐ">
ഐ

മലയാള അക്ഷരമാലയിലെ പതിമൂന്നാമത്തെ അക്ഷരമാണ് ഐ. 

ഉപയോഗം വളരെക്കുറവായതിനാലും പ്രചാരം വളരെയേറെ നഷ്ടപ്പെട്ടതിനാലും ആധുനികകാലത്ത് ൠ, ഌ, ൡ എന്നീ അക്ഷരങ്ങളെ മലയാള അക്ഷരമാലയിൽ ഗണിക്കുന്നില്ല. ഇക്കാരണത്താൽ ആധുനികകാലത്ത് 'ഐ' എന്ന അക്ഷരത്തെ പത്താമത്തെ സ്വരാക്ഷരമായി ഗണിക്കുന്നു. 'ഐ' ഒരു കണ്ഠതാലവ്യസ്വരമാണ്. 

യഥാക്രമം അ, ഇ എന്നീ സ്വരാക്ഷരങ്ങളുടെ ഉച്ചാരണങ്ങൾ ചേർന്ന ഒരു ദിസ്വരകമാണ് ഐ. 

മലയാളത്തിലെ പോലെ അകാരാന്തത്തിലായിരുന്നു മൂലദ്രാവിഡ ഭാഷാ നിലനിന്നത് അതിനാൽ തന്നെ ഐകാരാന്തം പിൽക്കാലത്ത് കാവ്യതമിഴ് സ്വീകരിക്കുയും ചെയ്തതാണ്. അല്ലാതെ അകാരാന്തങ്ങളായ ദ്രാവിഡപദങ്ങൾ പലതും തമിഴിൽ എന്നതുപോലെ മലയാളത്തിലും ഐകാരാന്തങ്ങളായിരുന്നുവെന്നും അവ അകാരാന്തങ്ങളായത് മലയാളഭാഷയുടെ പരിണാമത്തിന്റെ മുഖ്യ സവിശേഷതകളിൽ ഒന്നായിരുന്നുവെന്നും കരുതപ്പെട്ടിരുന്നത് കേവലം തെറ്റിദ്ധാരണയായിരുന്നു. 


</doc>
<doc id="200663" url="https://ml.wikipedia.org/wiki?curid=200663" title="ഒ">
ഒ

മലയാള അക്ഷരമാലയിലെ പതിനാലാമത്തെ അക്ഷരമാണ് ഒ. 

ഉപയോഗം വളരെക്കുറവായതിനാലും പ്രചാരം വളരെയേറെ നഷ്ടപ്പെട്ടതിനാലും ആധുനികകാലത്ത് ൠ, ഌ, ൡ എന്നീ അക്ഷരങ്ങളെ മലയാള അക്ഷരമാലയിൽ ഗണിക്കുന്നില്ല. ഇക്കാരണത്താൽ ആധുനികകാലത്ത് 'ഒ' എന്ന അക്ഷരത്തെ പതിനൊന്നാമത്തെ സ്വരാക്ഷരമായി ഗണിക്കുന്നു. 'ഒ' ഒരു കണ്ഠൗഷ്ഠ്യസ്വരമാണ്. 

ഒ ഒരു ദ്രാവിഡസ്വരമാണ്. സംസ്കൃതത്തിലോ മറ്റ് ആര്യഭാഷകളിലോ സെമിറ്റിക് ഭാഷയായ അറബിയിലോ ഒ എന്ന സ്വരം ഇല്ല. ഒകാരം ഉകാരമായും ഉകാരം ഒകാരമായും മാറ്റി ഉച്ചരിക്കപ്പെടുക സാധാരണമാണ്. 
ഉദാ: 
ഉണ്ട് - ഒണ്ട്
കുട്ട - കൊട്ട

മലയാളം ഇൻസ്കിപ്റ്റിൽ ഒ ടൈപ്പ് ചെയ്യാൻ Shift കീയും ~ എന്ന കീയുമാണ് അടിക്കേണ്ടത്.


</doc>
<doc id="200664" url="https://ml.wikipedia.org/wiki?curid=200664" title="ഓ">
ഓ

മലയാള അക്ഷരമാലയിലെ പതിനഞ്ചാമത്തെ സ്വരാക്ഷരമാണ് ഓ.


</doc>
<doc id="200665" url="https://ml.wikipedia.org/wiki?curid=200665" title="സ്മാരകശിലകൾ">
സ്മാരകശിലകൾ

പുനത്തിൽ കുഞ്ഞബ്ദുള്ള രചിച്ച നോവലാണ് സ്മാരകശിലകൾ. നോവൽ സാഹിത്യത്തിനുള്ള 1978-ലെ കേരള സാഹിത്യ അക്കാദമി അവാർഡും 1980-ലെ കേന്ദ്ര സാഹിത്യ അക്കാദമി അവാർഡും ലഭിച്ച കൃതിയാണിത്. പുനത്തിലിന്റെ മികച്ച കൃതിയായി സ്മാരകശിലകൾ കണക്കാക്കപ്പെടുന്നു. വടക്കൻ മലബാറിലെ സമ്പന്നമായ അറയ്ക്കൽ തറവാടും അതിനെ ചുറ്റിപ്പറ്റിയുള്ള ഒരു വിഭാഗം ജനങ്ങളുടെയും കഥയാണ് ഈ നോവൽ പറയുന്നത്. ഖാൻ ബഹദൂർ പൂക്കോയ തങ്ങൾ, കുഞ്ഞാലി, പൂക്കുഞ്ഞീബി ആ‌റ്റബീ തുടങ്ങിയവരാണ് പ്രധാന കഥാപാത്രങ്ങൾ. ഈ നോവലിന് അവതാരിക എഴുതിയത് പ്രശസ്ത സാഹിത്യകാരൻ കോവിലൻആണ്. 


</doc>
<doc id="200666" url="https://ml.wikipedia.org/wiki?curid=200666" title="ഔ">
ഔ

മലയാള അക്ഷരമാലയിലെ പതിനാറാമത്തെ അക്ഷരമാണ് ഔ. 

ഉപയോഗം വളരെക്കുറവായതിനാലും പ്രചാരം വളരെയേറെ നഷ്ടപ്പെട്ടതിനാലും ആധുനികകാലത്ത് ൠ, ഌ, ൡ എന്നീ അക്ഷരങ്ങളെ മലയാള അക്ഷരമാലയിൽ ഗണിക്കുന്നില്ല. ഇക്കാരണത്താൽ ആധുനികകാലത്ത് 'ഔ' എന്ന അക്ഷരത്തെ പതിമൂന്നാമത്തെ സ്വരാക്ഷരമായി ഗണിക്കുന്നു. 'ഔ' ഒരു കണ്ഠൗഷ്ഠ്യസ്വരമാണ്. 

അ, ഉ എന്നീ സ്വരങ്ങൾ ചേർന്ന ഒരു ദിസ്വരകമാണ് ഔ. 


</doc>
<doc id="200673" url="https://ml.wikipedia.org/wiki?curid=200673" title="നാസോ">
നാസോ

അറ്റ്ലാന്റിക് സമുദ്രത്തിൽ സ്ഥിതിചെയ്യുന്ന ദ്വീപരാഷ്ട്രമായ കോമൺവെൽത്ത് ഒഫ് ബഹാമസിന്റെ തലസ്ഥാനവും പ്രധാന നഗരവുമാണ് നാസോ. ദ്വീപസമൂഹത്തിലെ ഒരു പ്രധാന ദ്വീപായ ന്യൂ പ്രോവിഡൻസിന്റെ ഉത്തര പൂർവ തീരത്തായി സ്ഥിതിചെയ്യുന്ന നാസോ ലോകപ്രശസ്തമായ ഒരു വിനോദസഞ്ചാര കേന്ദ്രം കൂടിയാണ്. സുഖകരമായ കാലാവസ്ഥയും മനോഹരമായ കടൽത്തീരവും വൈവിധ്യമാർന്ന ഉഷ്ണമേഖലാ സസ്യജാലവും നാസോയുടെ പ്രത്യേകതകളാകുന്നു. വിനോദസഞ്ചാരത്തിന് സമ്പദ്ഘടനയിൽ ഏറെ പ്രാധാന്യമുണ്ട്. ഏതാനും വ്യവസായങ്ങളും ഈ നഗരത്തിൽ സ്ഥിതി ചെയ്യുന്നു.

ക്യൂൻസ് സ്റ്റെയർകേസ്, ഫിൻകാസ്ൽ കോട്ട, വാട്ടർ ടവർ, ഷാർപ്പെറ്റ് കോട്ട തുടങ്ങിയവയാണ് നാസോയിലെ മുഖ്യ ആകർഷണങ്ങൾ. ദ്വീപിന്റെ കിഴക്കേയറ്റത്ത് സ്ഥിതിചെയ്യുന്ന സമുദ്രാന്തര ഉദ്യാനം (submarine garden) വിനോദസഞ്ചാരികളെ ആകർഷിക്കുന്നതിൽ പ്രധാന പങ്കുവഹിക്കുന്നു. നാസോയെ പാരഡൈസ് ദ്വീപുമായി ഒരു പാലം മുഖേന ബന്ധിപ്പിച്ചിരിക്കുന്നു. കടൽത്തീര സുഖവാസകേന്ദ്രമായ പാരഡൈസ് ദ്വീപിൽ നിരവധി ഹോട്ടലുകൾ സ്ഥിതിചെയ്യുന്നുണ്ട്. ഫ്ലോറിഡയിലെ മിയാമിയാണ് നാസോയ്ക്കടുത്തായുള്ള പ്രധാന യു.എസ്. നഗരം. വലിയ കപ്പലുകൾക്കടുക്കാവുന്ന ഒരു ഹാർബറും ഒരു അന്താരാഷ്ട്ര വിമാനത്താവളവും നാസോയിൽ പ്രവർത്തിക്കുന്നുണ്ട്.

17-ആം നൂറ്റാണ്ടിൽ ബ്രിട്ടീഷുകാർ സ്ഥാപിച്ച ഈ നഗരം 1695-ഓടെ നാസോ എന്നറിയപ്പെട്ടുതുടങ്ങി. 1717-ൽ ബഹാമസ് ഒരു ബ്രിട്ടീഷ് കോളനിയായതോടെ നാസോ അതിന്റെ തലസ്ഥാനമായി. തുടർന്ന് 1973-ൽ ബഹാമസിന് സ്വാതന്ത്ര്യം ലഭിച്ചപ്പോഴും നാസോ അതിന്റെ തലസ്ഥാനമായി തുടർന്നു.



</doc>
<doc id="200685" url="https://ml.wikipedia.org/wiki?curid=200685" title="എസ്. സുകുമാരൻ">
എസ്. സുകുമാരൻ

കേരള സംഗീത നാടകഅക്കാദമിയുടെ മികച്ച നാടകസംവിധായകനുള്ള അവാർഡ് ലഭിച്ച പ്രമുഖനായ മലയാള നാടകകൃത്താണ് സുകു എന്ന എസ്. സുകുമാരൻ( - 18 ജൂലൈ 2012).
കൊല്ലം ജില്ലയിൽ ജനിച്ചു. എഴുപതുകളിൽ ബർണാഡ്ഷായുടെ പേരിൽ കൊല്ലം കൂട്ടിക്കടയിൽ രൂപീകൃതമായ ഗ്രാമീണ നാടകസമിതിയിലൂടെ നാടകരംഗത്ത് കടന്നുവന്നു. പുരോഗമനാശയങ്ങൾ ഉൾക്കൊള്ളുന്നതും ഘടനാപരമായ സവിശേഷതകൾ ഉള്ളതുമായ നിരവധി നാടകങ്ങൾ രംഗത്ത് അവതരിപ്പിച്ചിട്ടുണ്ട്. അടിയന്തരാവസ്ഥയെന്ന ഭീകരതയെ പരിഹാസ്യതതോടെ വേദിയിലെത്തിച്ച് ജനപ്രീതി നേടിയ കൊട്ടിയം സംഗം തിയറ്റേഴ്സിന്റെ "പക്ഷിശാസ്ത്രം" നാടകത്തിലെ അഭിനേതാവായിരുന്നു. കണ്ണൂർ ഗാന്ധാര, കൊല്ലം വയലാർ നാടകവേദി തുടങ്ങി നിരവധി തീയറ്റർ ഗ്രൂപ്പുകൾക്ക് വേണ്ടിയും വേഷമിട്ടു. 1980കളിൽ നാടകരംഗത്തുണ്ടായ പരീക്ഷണങ്ങൾക്ക് ഇദ്ദേഹം പങ്കാളിയായിരുന്നു. നൂതന അവതരണരീതികളുമായി വന്ന കൊല്ലം കൂട്ടിക്കട പ്രതിഭ ആർട്സിന്റെ സംവിധായകനായിരുന്നു. ജോ പ്രൊഫസർ ജോ, അഗ്നിച്ചിറകുകൾ, തിരുവാഴി, ചാർത്ത്, ചൊല്ലിയാട്ടം തുടങ്ങി ജനങ്ങളെ സ്വാധീനിച്ച നിരവധി ആധുനിക നാടകങ്ങൾ സംവിധാനം ചെയ്തിട്ടുണ്ട്. അനേകം സാംസ്കരിക സംഘടനകളുടെ പുരസ്കാരങ്ങൾ നേടിയിട്ടുള്ള ഇദ്ദേഹത്തിന് 1990ൽ "ചീറ്റം" എന്ന നാടകം സംവിധാനം ചെയ്തതിന് കേരള സംഗീത നാടകഅക്കാദമിയുടെ മികച്ച നാടകസംവിധായകനുള്ള അവാർഡ് ലഭിച്ചു

ആരോഗ്യവകുപ്പിലെ വിരമിച്ച ഉദ്യോഗസ്ഥനായിരുന്നു.


</doc>
<doc id="200690" url="https://ml.wikipedia.org/wiki?curid=200690" title="രംഭ (അപ്സരസ്)">
രംഭ (അപ്സരസ്)

ഹൈന്ദവ ഐതിഹ്യപ്രകാരം അപ്സരസുകളിലെ രാജ്ഞിയാണ് രംഭ. ദേവലോകത്തെ അപ്സരസുകളിൽ ഏറ്റവും മനോഹരിയായിരുന്നു രംഭ. 

നൃത്തത്തിലും, സംഗീതത്തിലും, കാമകലകളിലും നൈപുണ്യയായിരുന്നു രംഭ. ദേവലോകത്തെ രാജാവായിരുന്ന ഇന്ദ്രൻ പലപ്പോഴും മുനിമാരുടെ തപസ്സ് ഭേദിക്കുന്നതിന് രംഭയുടെ സഹായമാണ് തേടിയിരുന്നത്.


</doc>
<doc id="200694" url="https://ml.wikipedia.org/wiki?curid=200694" title="നിപ്പോൺ ഇലക്ട്രിക് കോർപ്പറേഷൻ">
നിപ്പോൺ ഇലക്ട്രിക് കോർപ്പറേഷൻ

ജപ്പാനിലെ ഒരു ബഹുരാഷ്ട്ര കമ്പനിയാണ് നിപ്പോൺ ഇലക്ട്രിക് കോർപ്പറേഷൻ. വൈദ്യുത ഉപകരണങ്ങൾ മുതൽ വിവര സാങ്കേതിക സംവിധാനങ്ങൾ വരെയാണ് ഉത്പന്നങ്ങൾ. 1898 ഓഗസ്റ്റ് 31-ന് നിപ്പോൺ മിയോഷി ഇലക്ട്രിക്കൽ മാനുഫാക്ചറിങ് കമ്പനിയിൽനിന്നു ലഭ്യമാക്കിയ സൗകര്യങ്ങൾ ഉപയോഗിച്ച് "കുനിഹിക്കേ ഇവാദേർ", "താകേഷിരോ മാദേ" എന്നിവർ ചേർന്നു നിപ്പോൺ ഇലക്ട്രിക് കമ്പനിക്ക് തുടക്കമിട്ടു. ബഹുരാഷ്ട്രവിപണിയിൽ പ്രവേശിച്ച ആദ്യ ജപ്പാൻ കമ്പനിയാണ് നിപ്പോൺ ഇലക്ട്രിക്. 1908 മുതൽ ചൈന, കൊറിയ എന്നീ രാജ്യങ്ങളുടെ വിപണിയിൽ പ്രവേശനം നേടി.

1924-ൽ റേഡിയോ പ്രക്ഷേപണരംഗത്തേക്കും 1928-ൽ ഫോട്ടോ ടെലിഗ്രാഫിക് ഉപകരണരംഗത്തും 1937-ൽ ദീർഘദൂര ടെലിഫോൺ സേവനരംഗത്തേക്കും പ്രവേശിച്ചു. 1950-കൾക്കുശേഷം ട്രാൻസിസ്റ്റർ നിർമിത കംപ്യൂട്ടർ, സമുദ്രാന്തര ട്രാൻസ്മിഷൻ കേബിൾ, ഉപഗ്രഹ സംവേദന ഭൗമകേന്ദ്രങ്ങൾ എന്നിവയുടെ നിർമ്മാണ-വിതരണം ആരംഭിച്ചു. 1980-കളിൽ പി.എ.ബി.എക്സിലും 90-കളിൽ ഡിജിറ്റൽ ഇലക്ട്രോണിക്സിലും പ്രവേശിച്ചു.

2002-ൽ നിപ്പോൺ ഇലക്ട്രിക് കമ്പനി നിപ്പോൺ ഇലക്ട്രോണിക് കോർപ്പറേഷനായും ന്യൂ സെമി കണ്ടക്ടർ കമ്പനിയായും വേർപിരിഞ്ഞു. ഇതേവർഷം നിപ്പോൺ ഇലക്ട്രിക് റിസർച്ച് ഇൻസ്റ്റിറ്റ്യൂട്ട്, അമേരിക്കയിലെ കമ്പനിയുടെ ഗവേഷണശാലയായ കംപ്യൂട്ടർ ആൻഡ് കമ്യൂണിക്കേഷൻസ് റിസർച്ച് ലബോറട്ടറി എന്നിവ സംയുക്തമായി ഭൗമ സിമുലേറ്റർ കംപ്യൂട്ടർ (Earth Simulator Computer) ഉം 2007-ൽ സൂപ്പർ കംപ്യൂട്ടറും രംഗത്തിറക്കി. നിസ്സാൻ കോർപ്പറേഷനുമായി സഹകരിച്ച് ഹൈബ്രിഡ് കാറുകൾക്കായുള്ള ലിഥിയം ബാറ്ററികൾ നിർമ്മിക്കുകയാണ് നിപ്പോൺ ഇലക്ട്രിക് കമ്പനിയുടെ പുതിയ ദൗത്യം. 



</doc>
<doc id="200696" url="https://ml.wikipedia.org/wiki?curid=200696" title="പോസിനിസ്റ്റാലിയ യോഹിംബെ">
പോസിനിസ്റ്റാലിയ യോഹിംബെ

പുഷ്പിക്കുന്ന സസ്യങ്ങളിലെ റുബിയേസീ കുടുംബത്തിലെ ഒരു ജനുസ്സായ പോസിനിസ്റ്റാലിയയിലെ ഒരു സ്പീഷിസാണ് പോസിനിസ്റ്റാലിയ യോഹിംബെ - Pausinystalia yohimbe. "കൊറിയാന്തെ യോഹിംബെ" എന്നാണ് മുൻപ് ഇത് അറിയപ്പെട്ടിരുന്നത്. 


</doc>
<doc id="200698" url="https://ml.wikipedia.org/wiki?curid=200698" title="ജീവപരിണാമം">
ജീവപരിണാമം

ഒരു ജീവിസമൂഹത്തിൽ തലമുറകളിലേക്ക് കൈമാറ്റം ചെയ്യപ്പെടുന്ന സ്വഭാവങ്ങളിൽ ഉണ്ടാവുന്ന ഏതൊരു മാറ്റത്തിനും ജീവപരിണാമം എന്ന് പറയാം. പരിണാമപ്രക്രിയ ജീവികൾക്കിടയിൽ വൈവിധ്യത്തിന് കാരണമാകുന്നു.

ആധുനിക നിഗമനങ്ങൾ അനുസരിച്ച് ഏതാണ്ട് 370 കോടി വർഷം മുൻപ് ജീവിച്ചിരുന്ന ഒരു പൊതുപൂർവികജീവിയിൽ നിന്നാണ് ഇന്ന് ഭൂമിയിൽ കാണപ്പെടുന്ന ജൈവവൈവിധ്യം ഉടലെടുത്തത്. വിവിധ ജീവികൾ തമ്മിലുള്ള ശരീരപരമായ സാദൃശ്യങ്ങളും ജൈവരാസപ്രക്രിയാ (biochemical) സാദൃശ്യങ്ങളും പൊതുവായ DNA ഭാഗങ്ങളും സൂചിപ്പിക്കുന്നത് പൊതുവായ ഒരു തുടക്കത്തിനു ശേഷം തുടരെയുള്ള വൈവിധ്യവത്കരണവും സ്പീഷീസ് വേർപിരിയലും വഴി പിൽക്കാലത്തെ ജീവജാതികൾ ഉണ്ടായി എന്നാണ്. സാദൃശ്യങ്ങളുടെ ഏറ്റക്കുറച്ചിൽ അനുസരിച്ച് ഏറ്റവും അടുത്ത പൊതുപൂർവികന്റെ കാലം നിർണ്ണയിക്കുകയും അതനുസരിച്ച് ജീവികളുടെ വംശവൃക്ഷം തയ്യാറാക്കുകയും ചെയ്യാം. ഇതിന് ജീവിച്ചിരിക്കുന്നവയെയും ഫോസിലുകളെയും ഉപയോഗിക്കുന്നു.
ഴാൻ-ബറ്റീസ്റ്റ് ലമാർക്കിനെപ്പോലെ പല പരിണാമസൈദ്ധാന്തികരും നേരത്തെ ഉണ്ടായെങ്കിലും ചാൾസ് ഡാർവിൻ ആണ് ആദ്യമായി പ്രകൃതി നിർദ്ധാരണം മുഖേനയുള്ള പരിണാമത്തെ സംബന്ധിച്ച ശാസ്ത്രീയമായ ഒരു സിദ്ധാന്തം മുന്നോട്ടു വച്ചത്. പ്രകൃതി നിർദ്ധാരണത്തിലൂടെ ഉള്ള പരിണാമം ജീവിസമൂഹങ്ങളുടെ മൂന്ന് പ്രത്യേകതകളിൽ നിന്നും മനസ്സിലാക്കാം: (1) ജീവികളുടെ പ്രത്യുൽപ്പാദനം പരിസ്ഥിതിക്ക് ഉൾക്കൊള്ളാവുന്നതിന്റെ പതിന്മടങ്ങാണ്. (2) ജീവസമൂഹത്തിലെ വ്യക്തികൾക്ക് വ്യത്യസ്ത ഘടനകൾ ഉണ്ട്, ഈ വ്യത്യാസങ്ങൾ അതിജീവനത്തെയും പ്രത്യുൽപ്പാദന വിജയത്തെയും ബാധിക്കുന്നു. (3) ഈ വ്യത്യാസങ്ങൾ പാരമ്പര്യമായി കൈമാറ്റം ചെയ്യപ്പെടുന്നു. ഈ കാരണങ്ങൾ കൊണ്ട്, ഒരു ജീവിസമൂഹത്തിലെ അംഗങ്ങൾ മരണമടയുമ്പോൾ അവയുടെ സ്ഥാനം അതിലെ അതിജീവനത്തിനും പ്രത്യുൽപ്പാദനത്തിനും മികവു കാണിക്കുന്ന മാതാപിതാക്കളുടെ മക്കൾക്ക് ലഭിക്കുന്നു. ഈ പ്രക്രിയ തുടരുമ്പോൾ ആ പരിസ്ഥിതിയിലെ അതിജീവനത്തിനു യോജിച്ച പാരമ്പര്യസ്വഭാവങ്ങൾ ജീവസമൂഹത്തിൽ പടരാനും അവ ആ സമൂഹത്തിന്റെ പൊതുവായ അനുകൂലനങ്ങളായി മാറാനും ഇടയാകുന്നു. അനുകൂലനങ്ങൾ ഉണ്ടാവാനുള്ള കാരണം പ്രകൃതി നിർദ്ധാരണം ആണെങ്കിലും ജനടിക് ഡ്രിഫ്റ്റ് പോലെ മറ്റു രീതികളിലും അനുകൂലനം ലക്ഷ്യമാക്കാത്ത പരിണാമം ഉണ്ടാവാം.

ഇരുപതാം നൂറ്റാണ്ടിന്റെ ആദ്യപാദത്തിൽ ജനിതക ശാസ്ത്രവും ഡാർവിന്റെ പ്രകൃതി നിർദ്ധാരണം വഴിയുള്ള പരിണാമവും തമ്മിൽ പോപ്പുലേഷൻ ജനടിക്സ് എന്ന ശാസ്ത്രശാഖ വഴി യോജിപ്പിക്കപ്പെട്ടു. പ്രകൃതി നിർദ്ധാരണം ജീവശാസ്ത്രത്തിൽ പരക്കെ അംഗീകരിക്കപ്പെട്ടതോടെ പരിണാമത്തിന്റെ ജൈവശക്തി സിദ്ധാന്തങ്ങളും (orthogenesis) പുരോഗതി ലക്ഷ്യമിട്ടുള്ള മാറ്റം എന്ന സങ്കൽപ്പവും കാലഹരണപ്പെട്ടു. മാറ്റങ്ങളോടെയുള്ള പാരമ്പര്യപ്രേഷണം ഇന്ന് ശാസ്ത്രത്തിലെ ഏറ്റവും വിശ്വസനീയമായ വസ്തുതകളിൽ ഒന്നായി ഗണിക്കപ്പെടുന്നു.

ഒരു മൃഗം മറ്റൊന്നിൽ നിന്നും ഉരുത്തിരിയാം എന്ന ആശയം പുരാതന ഗ്രീസിലെ അനാക്സിമാൻഡറും എംപെഡോക്ലസും മറ്റും മുന്നോട്ടു വച്ചിരുന്നു. എന്നാൽ അരിസ്റ്റോട്ടിലാവട്ടെ ജൈവവും അല്ലാത്തതുമായ വസ്തുക്കളെ ചില മൂർത്തരൂപങ്ങളുടെ (ideals) അപൂർണ്ണ പതിപ്പുകളായി കണ്ടു. ഈ കാഴ്ചപ്പാടിൽ ഒരു മൂർത്തരൂപത്തിന്റെ പ്രായോഗിക ഉദാഹരണം മാത്രമാണ് ഓരോ മൃഗവും. ഈ മൂർത്തരൂപങ്ങളെ ദൈവങ്ങൾ നിശ്ചയിച്ചതും ആണ്. ഈ ആശയം മധ്യകാല യൂറോപ്പിലും ക്രിസ്തുമതത്തിലും വേരോടുകയും പരിണാമ ചിന്തയ്ക്ക് എതിർ നിൽക്കുകയും ചെയ്തു. പതിനേഴാം നൂറ്റാണ്ടിലെ ആധുനികശാസ്ത്രത്തിന്റെ വികസനത്തോടെ അരിസ്റ്റോട്ടിലിന്റെ തത്ത്വം ഉപേക്ഷിച്ച് നിരീക്ഷണത്തിൽ നിന്നും പ്രകൃതിനിയമങ്ങൾ കണ്ടെത്തുക എന്ന ശൈലിയിലേക്ക് ശാസ്ത്രജ്ഞർ നീങ്ങി. എങ്കിലും 1735-ൽ കാൾ ലിനേയസ് ജീവികളെ വർഗ്ഗീകരിച്ചതും ജീവിവർഗ്ഗങ്ങളെ ഇത്തരം ദൈവസ്ഥാപിത മൂർത്തരൂപങ്ങളായി സങ്കൽപ്പിച്ചാണ്.

എന്നാൽ മറ്റു ശാസ്ത്രജ്ഞർ പ്രകൃതിനിയമങ്ങൾ അനുസരിച്ച് സ്പീഷീസുകൾക്ക് മാറ്റം വരുന്നത് ചിന്തിച്ചു തുടങ്ങി. പ്രത്യുൽപ്പാദനത്തിൽ ഉണ്ടാകുന്ന ചെറിയ മാറ്റങ്ങൾ ചേർന്ന് ക്രമേണ പുതിയ സ്പീഷീസുകൾ ഉണ്ടായേക്കും എന്ന് മോപ്പെര്ടുയി (Maupertuis) 1751-ൽ എഴുതി. ബ്യുഫോ (Georges Luis Leclerc, Count of Buffon) ആവട്ടെ ജീവികൾ ദൈവികസൃഷ്ടി കഴിഞ്ഞു മാറ്റങ്ങൾക്കും അധഃപതനത്തിനും വിധേയമാകുന്നതായി കരുതി. ഇറാസ്മസ് ഡാർവിൻ ചൂടുരക്തമുള്ള ജീവികൾ എല്ലാം ഒരു സൂക്ഷ്മജീവിയിൽ നിന്നും ഉണ്ടായിരിക്കാം എന്ന് നിർദ്ദേശിച്ചു. 1809-ലെ പരിവർത്തനസിദ്ധാന്തത്തിലൂടെ (Transmutation Theory) ആദ്യമായി ഒരു സമ്പൂർണ്ണ പരിണാമവാദം മുന്നോട്ടു വച്ചത് ഴാൻ ബറ്റീസ്റ്റ് ലമാർക്ക് ആയിരുന്നു. സൂക്ഷ്മജീവികൾ സ്വതജനനത്തിലൂടെ ഉണ്ടായി സമാന്തരപാതകളിലൂടെ പുരോഗതി ലക്‌ഷ്യം വച്ച് പരിണമിച്ച് ജൈവവൈവിധ്യം ഉണ്ടായി എന്ന് അദ്ദേഹം കരുതി. ജീവികളുടെ അവയവങ്ങൾ ഉപയോഗത്തിലൂടെ മെച്ചപ്പെടുന്നു എന്നും അത് പാരമ്പര്യമായി പ്രേഷണം ചെയ്യപ്പെടുന്നു എന്നും ഉള്ള അദ്ദേഹത്തിന്റെ ചിന്ത പിന്നീട് ലമാർക്കിസം എന്ന് അറിയപ്പെട്ടു. തത്സമയം ഷോര്ഷ് കുവ്യേ (Georges Cuvier), വില്ല്യം പേയ് ലി തുടങ്ങിയവർ സ്പീഷീസുകളുടെ മാറ്റത്തെ തെളിവില്ലാത്ത ഊഹാപോഹങ്ങൾ എന്ന നിലയിൽ തള്ളിക്കളഞ്ഞു. പേയ് ലിയുടെ നാച്ചുറൽ തിയോളജി (സ്വാഭാവിക ദൈവശാസ്ത്രം) ചാൾസ് ഡാർവിനെ സ്വാധീനിച്ച ഒരു വീക്ഷണമായിരുന്നു.

മാറ്റമില്ലാത്ത സ്പീഷീസുകൾ എന്ന വീക്ഷണത്തിൽ നിന്നും നിർണ്ണായകമായ വ്യതിചലനം ഉണ്ടാക്കിയത് ചാൾസ് ഡാർവിന്റെ പ്രകൃതി നിർദ്ധാരണം മൂലമുള്ള പരിണാമം എന്ന സിദ്ധാന്തമാണ്‌. ജനസംഖ്യാ വർദ്ധനയെപ്പറ്റിയുള്ള തോമസ്‌ റോബർട്ട് മാൽതുസിന്റെ ലേഖനം വായിച്ച ഡാർവിൻ, മറ്റു ജീവികളിലും ജനപ്പെരുപ്പം അതിജീവനത്തിനുള്ള സമരത്തിൽ എത്തുന്നു എന്നും അത് അതിജീവനത്തിനുതകുന്ന വൈവിധ്യങ്ങൾ ഇല്ലാത്ത ജീവികളുടെ നാശത്തിനു കാരണമാകുന്നു എന്നും ചിന്തിച്ചു. വിഭവങ്ങളുടെ പരിമിതികൾ മൂലം ഓരോ തലമുറയിലും ധാരാളം ജീവികൾ നശിക്കുന്നു. ഇതുവഴി സാഹചര്യങ്ങൾക്ക് അനുസരിച്ച് ജീവികൾ വിവിധ രീതിയിൽ അനുകൂലനങ്ങൾ ഉണ്ടായി വ്യത്യസ്ത ജീവികൾ ആയേക്കാം. 1838 മുതൽ ഡാർവിൻ പ്രകൃതി നിർദ്ധാരണം എന്ന ഈ ആശയം വികസിപ്പിച്ചു വന്നു. എന്നാൽ 1858 ൽ ആൽഫ്രെഡ് റസ്സൽ വാലസ് സമാനമായ ആശയം ഉൾക്കൊള്ളിച്ച് ഡാർവിന് തന്റെ ലേഖനം അയക്കുകയും തുടർന്ന് ഇരുവരുടെയും ലേഖനങ്ങൾ ലിന്നെയൻ സൊസൈറ്റിക്ക് സമർപ്പിക്കുകയും ചെയ്തു. തുടർന്ന് 1859-ൽ വംശോൽപ്പത്തി (Origin of Species) എന്ന പുസ്തകത്തിലൂടെ ഡാർവിൻ പ്രകൃതി നിർദ്ധാരണത്തെ വിശദമായും അനേകം തെളിവുകളോടെയും വിശദീകരിക്കുക വഴി ഡാർവിനിയൻ പരിണാമത്തിനു വ്യാപകമായ സ്വീകാര്യത ലഭിച്ചു. തോമസ്‌ ഹെൻറി ഹക്സ്‌ലി ഡാർവിന്റെ ആശയത്തെ മനുഷ്യരിൽ പ്രയോഗിക്കുകയും ശക്തമായ തെളിവുകൾ നിരത്തി മനുഷ്യരുടെയും ആൾക്കുരങ്ങുകളുടെയും പൊതു പാരമ്പര്യമെന്ന നിഗമനത്തിൽ എത്തുകയും ചെയ്തു. മനുഷ്യരുടെ പ്രകൃതിയിലെ പ്രത്യേകസ്ഥാനം നിഷേധിച്ചത് മൂലം ഇതിന് എതിർപ്പ് നേരിടേണ്ടി വന്നു.

പാരമ്പര്യ പ്രേഷണത്തിന്റെ കൃത്യമായ വിവരങ്ങളും പുതിയ ശാരീരിക സ്വഭാവങ്ങളുടെ ഉദയവും ഡാർവിന് ഒരു സമസ്യയായിരുന്നു. ഇതിനായി ഡാർവിൻ പാൻജനസിസ് എന്ന ഒരു ആശയം മുന്നോട്ടു വച്ചു. എന്നാൽ 1865-ൽ ഗ്രിഗർ മെൻഡൽ തന്റെ സസ്യപരീക്ഷണങ്ങളിലൂടെ പാരമ്പര്യ നിയമങ്ങളും പിന്നീട് ജീനുകൾ എന്ന് വിളിക്കപ്പെട്ട പാരമ്പര്യകണികകളും കണ്ടെത്തി. മെൻഡലിന്റെ നിയമങ്ങൾ പാൻജനസിസിനെ മൊത്തമായിത്തന്നെ കാലഹരണപ്പെടുത്തി. പ്രത്യുൽപ്പാദനകോശങ്ങളും ശാരീരികകോശങ്ങളും തമ്മിലുള്ള സുപ്രധാനമായ തിരിവ് ശ്രദ്ധിച്ചതും പാരമ്പര്യവഹനത്തിൽ മറ്റു ശാരീരികകോശങ്ങൾക്ക് പങ്കില്ല എന്ന് കണ്ടെത്തിയതും ഓഗസ്റ്റ്‌ വൈസ്മാൻ ആണ്. യൂഗോ ഡെ വ്രീ (Hugo de Vries) മുന്നോട്ടു വച്ച മ്യൂട്ടേഷൻ സിദ്ധാന്തം കുറച്ചു കാലം ഡാർവിനിസ്ടുകളും ഡെ വ്രീസിനെ പിന്തുണച്ചവരും ആയി ആവശ്യമില്ലാത്ത ഒരു വിരുദ്ധതയ്ക്ക് ഇടയാക്കി. എന്നാൽ ഇരുപതാം നൂറ്റാണ്ടോടെ പോപ്പുലേഷൻ ജനടിക്സിന്റെ വികാസത്തിന് ചുക്കാൻ പിടിച്ച J.B.S. ഹാൽഡെയ്ൻ, സെവാൽ റൈറ്റ്, റൊണാൾഡ് ഫിഷർ തുടങ്ങിയവർ പ്രകൃതിനിർദ്ധാരണത്തിന് സുസ്ഥിരമായ ഒരു ഗണിതശാസ്ത്ര അടിത്തറ ഉണ്ടാക്കിയെടുത്തു. ഡാർവിനിസവും മ്യൂട്ടെഷനുകളും മെൻഡലിയൻ പാരമ്പര്യശാസ്ത്രവും തമ്മിൽ ഉടലെടുത്ത വിയോജിപ്പ് അതോടെ പരിഹരിക്കപ്പെട്ടു. 

ആയിരത്തി തൊള്ളായിരത്തി ഇരുപതുകളിലും മുപ്പതുകളിലും രൂപമെടുത്ത ആധുനിക പരിണാമ സംശ്ലേഷണം (Modern Evolutionary Synthesis) പ്രകൃതി നിർദ്ധാരണത്തെയും മ്യൂട്ടേഷൻ സിദ്ധാന്തത്തെയും മെൻഡലിയൻ പാരമ്പര്യശാസ്ത്രത്തെയും പൂർണ്ണമായി ഐക്യപ്പെടുത്തി ബയോളജിയൊട്ടാകെ പ്രയോഗിക്കാൻ യോഗ്യമാക്കി. ആധുനികസംശ്ലേഷണത്തിന് ഫോസിലുകളിലെയും സ്പീഷീസുകളിലെയും ഭ്രൂണശാസ്ത്രത്തിലെയും വരെ പല പ്രത്യേകതകളും വിശദീകരിക്കാൻ സാധിച്ചു. ജെയിംസ് വാട്സന്റെയും ഫ്രാൻസിസ് ക്രിക്കിന്റെയും 1953 ലെ DNA കണ്ടെത്തൽ പാരമ്പര്യത്തിന് ഭൌതികഅടിത്തറ നൽകി. ജനിതകവും ശരീരവും തമ്മിലുള്ള ബന്ധത്തെപ്പറ്റി തന്മാത്രാ ജീവശാസ്ത്രം (Molecular Biology) കൂടുതൽ വെളിപ്പെടുത്തി. പരിണാമശ്രേണികളുടെ പഠനം (Phylogenetic Systematics) വികസിച്ച് വംശവൃക്ഷങ്ങളുടെ ഉപയോഗത്തിലൂടെ പരീക്ഷണവിധേയമാക്കാവുന്ന താരതമ്യാധിഷ്ടിതമായ പരിണാമമാതൃകകൾ ഉണ്ടാക്കി. "പരിണാമത്തിന്റെ വെളിച്ചത്തിലല്ലാതെ ജീവശാസ്ത്രത്തിൽ ഒന്നിനും അർത്ഥമില്ല" എന്ന് 1973-ൽ തിയോഡോഷ്യസ് ഡോബ്ഷാൻസ്കി പറഞ്ഞത് പ്രകൃതിചരിത്രത്തിലെ ചിതറിക്കിടക്കുന്നത് എന്ന് ഒറ്റനോട്ടത്തിൽ തോന്നിയ വിവരങ്ങളെ തമ്മിൽ ബന്ധിപ്പിക്കുകയും പല കാര്യങ്ങൾ വിശദീകരിക്കുകയും പ്രവചിക്കുകയും ചെയ്യാനുള്ള ആധുനിക പരിണാമസിദ്ധാന്തത്തിന്റെ കഴിവിനെ ഉദ്ദേശിച്ചാണ്.

ജീവികളിൽ പരിണാമം സംഭവിക്കുന്നത്‌ പാരമ്പര്യസ്വഭാവങ്ങളിൽ ഉണ്ടാകുന്ന മാറ്റങ്ങൾ മൂലമാണ്. കണ്ണിന്റെ നിറം പാരമ്പര്യ സ്വഭാവത്തിന് ഒരു ഉദാഹരണമാണ്. പാരമ്പര്യസ്വഭാവങ്ങൾ ജീനുകളാൽ നിയന്ത്രിക്കപ്പെടുന്നു. ഒരു ജീവിയുടെ ജീനോമിലെ ജീനുകളുടെ ആകെത്തുകയാണ് അതിന്റെ ജീനോടൈപ്പ്.

ഒരു ജീവിയുടെ ശാരീരികഘടനയുടെയും സ്വഭാവത്തിന്റെയും ആകെത്തുകയാണ് അതിന്റെ ഫീനോടൈപ്പ്. ഇത് ഉണ്ടാകുന്നത് ജീനോടൈപ്പും ചുറ്റുപാടുകളും തമ്മിലുള്ള ഇടപെടലിലൂടെയാണ്. അതിനാൽത്തന്നെ ഫെനോടൈപ്പിൽ ഉള്ള പല പ്രത്യേകതകളും പാരമ്പര്യമായി കൈമാറ്റം ചെയ്യപ്പെടുന്നില്ല. ഉദാഹരണത്തിന് വെയിലേറ്റു തൊലി ഇരുളുന്നത് ഫീനോടൈപ്പിലെ മാത്രം മാറ്റമാണ്. അതിനാൽത്തന്നെ കരുവാളിപ്പ് ഒരാളുടെ കുട്ടികളിലേക്ക് പകരുന്നില്ല. എന്നാൽ ജന്മനാ ഇരുണ്ട തൊലിയും എളുപ്പത്തിൽ തൊലി ഇരുളുന്ന സ്വഭാവവും ജീനോടൈപ്പിൽ ഉള്ള പ്രത്യേകതകൾ ആകയാൽ അവ പാരമ്പര്യമായി കൈമാറ്റം ചെയ്യപ്പെടുന്നു.

പാരമ്പര്യപ്രത്യേകതകൾ ജനിതക വിവരം അടങ്ങിയ DNA തന്മാത്ര വഴി കൈമാറ്റം ചെയ്യപ്പെടുന്നു. DNA നാല് തരം ബേസുകൾ (bases) അടങ്ങിയ നീണ്ട ഒരു പോളിമർ തന്മാത്രയാണ്. അക്ഷരങ്ങൾ ചേർന്ന് ഒരു വാക്യം ഉണ്ടാകുന്നത് പോലെ അടുത്തടുത്തുള്ള ഓരോ കൂട്ടം ബേസുകളുടെ വിന്യാസങ്ങളിൽ ജനിതകവിവരങ്ങൾ അടങ്ങിയിരിക്കുന്നു. ഒരു കോശം വിഭജിക്കുമ്പോൾ അതിലെ DNA പകർത്തപ്പെട്ട് ഓരോ പകർപ്പ് ഓരോ പുത്രീകോശത്തിനും കിട്ടുന്നു. ഓരോ പ്രത്യേക പ്രായോഗിക കാര്യം ചെയ്യുന്ന ബേസുകളുടെ വിന്യാസത്തിനെയും ഓരോ ജീൻ എന്ന് പറയുന്നു. വ്യത്യസ്ത ജീനുകൾക്ക് വ്യത്യസ്ത ബേസ് വിന്യാസമാണ് ഉള്ളത്. ഒരു കോശത്തിനുള്ളിൽ ഓരോ നീണ്ട DNA ഇഴയെയും ചുരുണ്ടുകൂടിയ അവസ്ഥയിൽ ഇരിക്കുന്നതിനെ ക്രോമസോം എന്ന് വിളിക്കുന്നു. ഒരു ക്രോമസോമിൽ ഒരു പ്രത്യേക ബേസ് വിന്യാസം (ജീൻ) ഇരിക്കുന്ന സ്ഥലമാണ് അതിന്റെ ലോക്കസ് (locus). പല വ്യക്തികളിൽ ഒരേ ലോക്കസിലെ ബേസ് വിന്യാസങ്ങൾ വ്യത്യസ്തമാകാം. ഇങ്ങനെ ഒരേ ലോക്കസിൽ ഇരിക്കുന്ന വ്യത്യസ്ത ആളുകളിലെ വ്യത്യസ്ത ബേസ് വിന്യാസങ്ങളെ അല്ലീലുകൾ (alleles) എന്ന് വിളിക്കുന്നു. ഒരു DNA ബേസ് വിന്യാസം മ്യൂട്ടേഷനിലൂടെ മാറിയാൽ പുതിയ അല്ലീലുകൾ ഉണ്ടാകുന്നു. ഇങ്ങനെ ഒരു ജീനിൽ മ്യൂട്ടേഷൻ ഉണ്ടായി പുതിയ അല്ലീൽ ഉണ്ടായാൽ അത് ആ ജീൻ നിയന്ത്രിക്കുന്ന സ്വഭാവത്തെ മാറ്റി ഫീനോടൈപ്പിനെ മാറ്റാം. പ്രായോഗികമായി മിക്ക സ്വഭാവങ്ങളും സങ്കീർണ്ണവും ഒന്നിലധികം ജീനുകളുടെ ഇടപെടൽ മൂലം ഉണ്ടാവുന്നവയും ആണ്. 

ജനിതകേതരമായ പാരമ്പര്യപ്രേഷണവും (Epigenetics) ഉണ്ടെങ്കിലും അവയ്ക്ക് ജനിതക പാരമ്പര്യപ്രേഷണത്തിനെ അപേക്ഷിച്ച് പരിമിതമായ പ്രസക്തിയേ ഉള്ളൂ.

ഒരു വ്യക്തിഗത ജീവിയുടെ ഫീനോടൈപ്പ് അതിന്റെ ജീനോടൈപ്പിനെയും അത് ജീവിച്ചിട്ടുള്ള പരിസ്ഥിതിയെയും ആശ്രയിച്ചിരിക്കുന്നു. പക്ഷേ ഒരു ജീവിസമൂഹത്തിലെ ഫീനോടൈപ്പുകളുടെ പരസ്പര വ്യത്യാസങ്ങളുടെ ഒരു നല്ല പങ്ക് ജീനോടൈപ്പുകളുടെ വ്യത്യാസം മൂലമാണ്. ഈ ജനിതകവ്യതിയാനങ്ങളിൽ കാലക്രമേണ ഉള്ള മാറ്റമാണ് പരിണാമം എന്ന് ആധുനിക പരിണാമ സംശ്ലേഷണം പരിണാമത്തെ നിർവചിക്കുന്നു. അതായത് ഒരു അല്ലീലിന്റെ സമൂഹത്തിലെ ആവൃത്തി ആ ജീനിന്റെ തന്നെ മറ്റ് അല്ലീലുകളെ അപേക്ഷിച്ച് വ്യത്യാസപ്പെടൽ ആണ് പരിണാമം. ഒരു അല്ലീൽ സ്ഥിരപ്പെടുമ്പോൾ (fixation), അതായത് മറ്റെല്ലാ അല്ലീലുകളും ആ സമൂഹത്തിൽ നിന്ന് ഇല്ലാതാകുമ്പോൾ, ആ ജീനിലെ ജനിതക വ്യതിയാനം ഇല്ലാതാകുന്നു.

ഒരു ജീവിസമൂഹത്തിൽ ആവശ്യത്തിനു ജനിതക വ്യതിയാനം ഉണ്ടെങ്കിൽ മാത്രമേ പ്രകൃതിനിർദ്ധാരണം വഴി പരിണാമം സംഭവിക്കുകയുള്ളൂ. മെൻഡെലിയൻ ജനിതകശാസ്ത്രത്തിനു മുൻപ് ഉണ്ടായിരുന്ന ഒരു നിഗമനം പാരമ്പര്യങ്ങൾ ലയിക്കുന്നു എന്നായിരുന്നു. പാരമ്പര്യങ്ങൾ ലയിച്ചെങ്കിൽ വ്യതിയാനങ്ങൾ പെട്ടെന്ന് ഇല്ലാതാകുകയും പ്രകൃതി നിർദ്ധാരണം അസാധ്യമാകുകയും ചെയ്യും. എന്നാൽ മെൻഡെലിയൻ പാരമ്പര്യസിദ്ധാന്തം അനുസരിച്ച് ഹാർഡി-വൈൻബെർഗ് തത്ത്വം വ്യതിയാനങ്ങൾ എങ്ങനെ നില നിൽക്കുന്നു എന്ന് വിശദീകരിക്കുന്നു. ഇത് അനുസരിച്ച് നിർദ്ധാരണവും മ്യൂട്ടേഷനും കുടിയേറ്റവും ജനടിക് ഡ്രിഫ്ടും (genetic drift) ഇല്ലാത്തിടത്തോളം ഒരു സമൂഹത്തിലെ അല്ലീൽ ആവൃത്തികൾ മാറാതെ സ്ഥിരമായി തുടരും.

ജനിതക മ്യൂട്ടെഷനുകളും ജീവികളുടെ കുടിയേറ്റവും ഒക്കെ ജനിതക വ്യതിയാനം ഉണ്ടാക്കുന്നെങ്കിലും ഒരു സമൂഹത്തിലെ ജീവികളുടെ ജീനോമിന്റെ ഭൂരിഭാഗവും സമമായിരിക്കും. പക്ഷേ ജീനോടൈപ്പിലെ ചെറിയ വ്യത്യാസങ്ങൾ പോലും ഫീനോടൈപ്പിലെ വലിയ മാറ്റങ്ങൾക്ക് കാരണമാണ്. ഉദാഹരണത്തിന് മനുഷ്യരും ചിമ്പാൻസികളും തമ്മിൽ ഏകദേശം അഞ്ചു ശതമാനത്തോളം ജനിതക വ്യത്യാസമേ ഉള്ളൂ.

ഒരു കോശത്തിന്റെ ജീനോമിലെ DNA യുടെ വിന്യാസത്തിലെ മാറ്റങ്ങളാണ് മ്യൂട്ടേഷനുകൾ (ഉൽപ്പരിവർത്തനങ്ങൾ). ഒരു മ്യൂട്ടേഷൻ ഉണ്ടാകുമ്പോൾ അത് ഒന്നുകിൽ ഫലം ഒന്നും ഇല്ലാത്തതാവാം, ആ ജീനിന്റെ ഉൽപ്പന്നത്തെ വ്യത്യാസപ്പെടുത്തുന്നത് ആവാം, അതുമല്ലെങ്കിൽ ആ ജീനിന്റെ പ്രവർത്തനം നിലയ്ക്കാൻ കാരണമാക്കാം. ഡ്രോസോഫില ഈച്ചകളിൽ നടത്തിയ പഠനങ്ങളിൽ ഒരു ജീൻ ഉണ്ടാക്കുന്ന പ്രോട്ടീൻ മ്യൂട്ടേഷൻ മൂലം മാറിയാൽ ഏകദേശം 70% തവണയും അത് ദോഷകരമായിരുന്നു എന്ന് കണ്ടെത്തി. ബാക്കി ഒന്നുകിൽ ഫലരഹിതമോ അല്ലെങ്കിൽ ചെറിയ ഗുണഫലം ഉള്ളതോ ആയിരുന്നു.

മ്യൂട്ടേഷനുകൾ മൂലം ഒരു ക്രോമസോമിന്റെ വലിയ ഭാഗങ്ങൾ ഇരട്ടിക്കപ്പെടാം. അത് ഒരു ജീനിന്റെ ഒരു അധിക കോപ്പി ജീനോമിൽ ഉണ്ടാക്കുന്നു. ഇത്തരം ഇരട്ടിപ്പുകൾ ആണ് പുതിയ ജീനുകൾ ഉണ്ടാകാൻ സഹായിക്കുന്ന ഒരു പ്രധാന ഘടകം. നല്ലൊരു പങ്കു ജീനുകളും ഇങ്ങനെ ഒരു പൊതു പൂർവിക ജീനിൽ നിന്നും ഇരട്ടിപ്പും മ്യൂട്ടേഷനും മൂലം രൂപമെടുത്ത ജീൻ കുടുംബങ്ങളിൽ (gene families) പെടുന്നു. ഉദാഹരണത്തിന് മനുഷ്യന്റെ കണ്ണിലെ പ്രകാശസംവേദനഘടനകൾ നാല് ജീനുകളാൽ തീരുമാനിക്കപ്പെടുന്നു, മൂന്നെണ്ണം നിറങ്ങൾക്കും ഒരെണ്ണം രാത്രി കാഴ്ചയ്ക്കും. ഈ നാലെണ്ണവും ഒരേ പൂർവിക ജീനിൽ നിന്നും ജന്മമെടുത്തതാണ്.

ഒരു ജീൻ പകർത്തപ്പെട്ട ശേഷം മ്യൂട്ടെഷന് വിധേയമായാൽ പുതിയ ജീൻ ഉണ്ടാവാം എന്ന് പറഞ്ഞു. പകർപ്പ് ഉണ്ടായാൽ ഇത് എളുപ്പമാകാൻ കാരണം ഒരു കോപ്പി മ്യൂട്ടേഷൻ സംഭവിച്ച് പുതിയ ഫലം ഉണ്ടാക്കുമ്പോഴും രണ്ടാമത്തെ കോപ്പി പഴയ ജോലി തുടരുന്നത് ആണ്. ഇനി ഫലം ഒന്നും ഇല്ലാതിരുന്ന (non-coding) DNA ഭാഗത്ത് മ്യൂട്ടേഷൻ ഉണ്ടായി തീർത്തും പുതിയ ജീനുകളും ഉണ്ടാവാം.

പല ജീനുകളുടെ ചെറിയ ഭാഗങ്ങൾ ഇരട്ടിക്കപ്പെട്ടിട്ട് ആ കഷണങ്ങൾ ഒന്നിച്ചും പുതിയ ജീനുകൾ ഉണ്ടാകാം. ഇങ്ങനെയുള്ള കഷണങ്ങളിൽ ഉള്ള പ്രോട്ടീൻ ഡൊമെയിനുകൾ (domains) സ്വതന്ത്രമായ പ്രവർത്തനശേഷി പ്രകടിപ്പിക്കുന്നു. ഇവ തമ്മിൽ വിവിധരീതിയിൽ ഒന്നിക്കുമ്പോൾ സങ്കീർണ്ണവും പുതിയതും ആയ ഫലങ്ങൾ ഉണ്ടാവാം.

ലൈംഗികത ഇല്ലാത്ത ജീവികളിൽ ജീനുകൾ പൊതുവേ പരസ്പരബന്ധിതമാണ്, കാരണം അവയുടെ പ്രത്യുൽപ്പാദനത്തിൽ മറ്റൊരു ജീവിയിൽ ഉള്ള ജീനുകളുമായി മിശ്രണം ഇല്ല. എന്നാൽ ലൈംഗിക ജീവികളിലെ ക്രോമസോമുകൾ മാതാപിതാക്കളുടെ ക്രോമസോമുകളുടെ റാൻഡം ആയ ഒരു മിശ്രിതമാണ്. കൂടാതെ ലൈംഗികജീവികളിൽ തൽസ്ഥാനത്തുള്ളവയുടെ പുനസംയോജനം (homologus recombination) എന്ന പ്രക്രിയയിലൂടെ സദൃശ്യമായ ക്രോമസോമുകൾ തമ്മിൽ DNA ഭാഗങ്ങൾ കൈമാറ്റം ചെയ്യപ്പെടുന്നു. ഈ പ്രക്രിയകൾ അല്ലീൽ ആവൃത്തിയെ ബാധിക്കുന്നില്ലെങ്കിലും അല്ലീലുകളെ പുതിയ പുതിയ മിശ്രിതങ്ങളിൽ ഉൾപ്പെടുത്തുന്നതിനാൽ ജനിതകവൈവിധ്യത്തെ വർദ്ധിപ്പിക്കുന്നു. പുതിയ ഗുണകരമായ മ്യൂട്ടെഷനുകളെ അത് ഉണ്ടായ ജീവി പരമ്പരയിൽ മാത്രമായി ചുരുക്കാതെ സമൂഹത്തിലൊട്ടാകെ പങ്കിടുക വഴി ലൈംഗികത പരിണാമത്തെ വേഗത്തിലാക്കാം.

ജീവിസമൂഹങ്ങൾ തമ്മിലും സ്പീഷീസുകൾ തമ്മിലും ഉള്ള ജീൻ കൈമാറ്റമാണ് ജീൻ ഒഴുക്ക് (gene flow). അത് വഴി ആ സമൂഹത്തിലോ സ്പീഷീസിലോ അത് വരെ ഇല്ലാതിരുന്ന വ്യതിയാനങ്ങൾ എത്തിപ്പെടുന്നു. ഒരു സമൂഹത്തിൽ നിന്ന് മറ്റൊരു സമൂഹത്തിലേക്ക് ജീവികളുടെ കുടിയേറ്റം വഴി ജീൻ ഒഴുക്ക് ഉണ്ടാകാം.

തിരച്ഛീന ജീൻ കൈമാറ്റം (horizontal gene transfer) വഴി സ്പീഷീസുകൾ തമ്മിൽ ജീൻ ഒഴുക്ക് ഉണ്ടാകാം. ഒരു ജീവിയിൽ നിന്ന് സന്താനമല്ലാത്ത മറ്റൊരു ജീവിയിലേക്ക്‌ ജീനുകൾ എത്തുന്നതാണ് തിരച്ഛീന ജീൻ കൈമാറ്റം. ബാക്റ്റീരിയകളിൽ ആണ് ഇത് ഏറ്റവും സാധാരണം. ബാക്റ്റീരിയകളിൽ ആന്റിബയോട്ടിക് പ്രതിരോധം പോലെ ഉള്ള അനുകൂലനങ്ങൾ ഇങ്ങനെ കൈമാറപ്പെടാറുണ്ട്. ബാക്റ്റീരിയകളിൽ നിന്നും യൂക്കാര്യോട്ടുകളായ യീസ്റ്റുകളിലേക്കും വണ്ടുകളിലേക്കും തിരച്ഛീന ജീൻ കൈമാറ്റം നടന്നതായും കണ്ടെത്തിയിട്ടുണ്ട്. വൈറസുകൾ വഴി ഒരു ജീവിയിൽ നിന്ന് മറ്റൊന്നിലേക്ക് തിരച്ഛീന ജീൻ കൈമാറ്റം നടന്നേക്കാം.

യൂക്കാര്യോട്ടുകളിലെ ക്ലോറോപ്ലാസ്റ്റുകളുടെയും മൈറ്റോകോൺഡ്രിയയുടെയും വികാസത്തിൽ വലിയ ജീൻ കൈമാറ്റങ്ങൾ നടന്നിരുന്നു. യൂക്കാര്യോട്ടുകൾ ഉണ്ടായത് തന്നെ ബാക്റ്റീരിയകളും ആർക്കെയകളും (archaea) തമ്മിൽ ഉള്ള തിരച്ഛീന ജീൻ കൈമാറ്റം വഴി ആവാൻ സാധ്യത കൽപ്പിക്കപ്പെടുന്നു.

പരസ്പരം ഇണചേരുന്ന ഒരു ജീവിസമൂഹത്തിലെ അല്ലീൽ ആവർത്തിക്ക് മാറ്റം ഉണ്ടാകുമ്പോൾ പരിണാമം സംഭവിക്കുന്നു. അല്ലീൽ ആവൃത്തിയ്ക്ക് മാറ്റം വരുത്താനുള്ള കാരണങ്ങളിൽ പ്രകൃതി നിർദ്ധാരണം, ജനടിക് ഡ്രിഫ്റ്റ്, ജനടിക് ഹിച്ച്ഹൈക്കിംഗ്, മ്യൂട്ടേഷൻ, ജീൻ ഒഴുക്ക് എന്നിവ ഉൾപ്പെടുന്നു.

പ്രകൃതി നിർദ്ധാരണത്തിലൂടെയാണ് അതിജീവനത്തിനും പ്രത്യുൽപ്പാദനത്തിനും ഗുണകരമായ ജനിതക വ്യതിയാനങ്ങൾ ഒരു ജീവിസമൂഹത്തിൽ സാധാരണമാകുന്നത്. ഇതിനെ "തെളിവ് വേണ്ടാത്ത" (self-evident) ഒരു യാഥാർത്ഥ്യം എന്ന് വിളിക്കാറുണ്ട്. കാരണം ഈ മൂന്ന് ലളിതമായ വസ്തുതകൾ ഉള്ളപ്പോൾ പ്രകൃതി നിർദ്ധാരണവും ഉണ്ടാകും എന്നത് തന്നെ:


ഈ സാഹചര്യങ്ങൾ ഒരു വർഗ്ഗത്തിലെ ജീവികൾ തമ്മിൽ അതിജീവനത്തിനും പ്രത്യുൽപ്പാദനത്തിനും വേണ്ടിയുള്ള സമരം സൃഷ്ടിക്കുന്നു. തദ്ഫലമായി ഈ സമരത്തിൽ വിജയിക്കാൻ സഹായിക്കുന്ന പ്രത്യേകതകൾ അടുത്ത തലമുറയിലേയ്ക്ക് കൈമാറ്റം ചെയ്യപ്പെടുകയും ഗുണകരമല്ലാത്തവ കൂടുതലും കൈമാറ്റം ചെയ്യപ്പെടാതിരിക്കുകയും ചെയ്യുന്നു.

പ്രകൃതി നിർദ്ധാരണത്തിന്റെ കാതലായ ആശയം പരിണാമപരമായ ഫിറ്റ്‌നസ് (evolutionary fitness) ആണ്. ഫിറ്റ്‌നസ് അളക്കുന്നത് അടുത്ത തലമുറയിലെയ്ക്കുള്ള ജനിതകസംഭാവന നിർണ്ണയിക്കുക വഴി ഒരു ജീവിയുടെ അതിജീവനത്തിനും പ്രത്യുൽപ്പാദനത്തിനും ഉള്ള കഴിവിനെ ആസ്പദമാക്കിയാണ്. പക്ഷേ ഇതിനു സന്താനങ്ങളെ എണ്ണിയാൽ പോര, കാരണം അവർ അതിജീവനത്തിനു സാധിക്കാത്ത വണ്ണം അശക്തരാണെങ്കിൽ അനേകം ഉണ്ടായാലും ഭാവി തലമുറകളിലേക്ക് ഗണ്യമായ ജനിതകസംഭാവന ചെയ്യാത്തതിനാൽ ഫിറ്റ്‌നസ് കുറയുന്നു.

ഒരു ജീനിന്റെ ഒരു അല്ലീൽ മറ്റ് അല്ലീലുകളെക്കാളും ഫിറ്റ്‌നസ് വർദ്ധിപ്പിക്കുന്നു എങ്കിൽ തലമുറ തോറും ആ അല്ലീലിന്റെ സാന്നിദ്ധ്യം ആ സമൂഹത്തിൽ വർദ്ധിച്ചു വരുന്നു. ഇതിന് അനുകൂലമായി തിരഞ്ഞെടുത്തു (selected for) എന്ന് പറയാം. തിരിച്ച് ഒരു അല്ലീൽ മൂലം ഫിറ്റ്‌നസ് താരതമ്യേന കുറവാണ് ഉണ്ടാകുന്നതെങ്കിൽ ആ അല്ലീലിന്റെ സാന്നിദ്ധ്യം സമൂഹത്തിൽ കുറഞ്ഞു കുറഞ്ഞു വരുന്നു. ഇതിന് പ്രതികൂലമായി തിരഞ്ഞെടുത്തു (selected against) എന്ന് പറയാം.

ഇവിടെ ഒരു പ്രധാന കാര്യം, ഒരു അല്ലീലിന്റെ ഫിറ്റ്‌നസ് എന്നത് സ്ഥിരമായ ഒരു കാര്യമല്ല എന്നതാണ്. സാഹചര്യങ്ങൾ മാറിയാൽ നേരത്തെ ഗുണരഹിതമോ ദോഷകരമോ ആയ അല്ലീലുകൾ ഗുണകരമായി മാറാം, തിരിച്ച് ഗുണകരമായ അല്ലീലുകൾ ദോഷകരമായും മാറാം. മറ്റൊന്നുള്ളത്‌, ഒരിക്കൽ പ്രതികൂലമായി തിരഞ്ഞെടുക്കപ്പെട്ട് സമൂഹത്തിൽ നിന്നും ഇല്ലായ്മ ചെയ്യപ്പെട്ട സ്വഭാവങ്ങൾ സാഹചര്യങ്ങൾ മാറുകയും പരിണാമസമ്മർദം വിപരീതദിശയിൽ ആവുകയും ചെയ്‌താൽപ്പോലും തിരിച്ച് പരിണമിക്കണമെന്നില്ല.

പല മൂല്യങ്ങൾ കൈക്കൊള്ളാവുന്ന ഉയരം പോലെ ഉള്ള സ്വഭാവങ്ങൾ ജീവിസമൂഹങ്ങളിൽ നിർദ്ധാരണത്തിന് വിധേയമാകുന്നതിനെ മൂന്നായി തിരിക്കാം: ഒന്ന് ദിശാപരമായ നിർദ്ധാരണം (directional selection), അതായത് ജീവികളുടെ ശരാശരി ഒരു ദിശയിൽ ക്രമേണ നീങ്ങുന്നത്‌. ജീവികളുടെ ശരാശരി ഉയരം വർദ്ധിക്കുന്നത് ഉദാഹരണമാണ്. രണ്ട്, വിഭജന നിർദ്ധാരണം (disruptive selection), അതായത് ഇടത്തരം ജീവികൾക്ക് പ്രതികൂലവും കൂടിയതും കുറഞ്ഞതും അതിജീവിക്കുകയും ചെയ്യുന്ന അവസ്ഥ. ഇങ്ങനെ ഉള്ള അവസ്ഥയിൽ പൊക്കം വളരെ കൂടിയ ജീവികളും തീരെ കുറഞ്ഞ ജീവികളും രക്ഷപെടുകയും ഇടത്തരം പൊക്കം പിന്തള്ളപ്പെടുകയും ചെയ്യുന്നു. മൂന്നാമത് സന്തുലന നിർദ്ധാരണം (stabilizing selection), അതായത് ഏറെ കൂടിയതും കുറഞ്ഞതും ആയ മൂല്യങ്ങൾ പിന്തള്ളപ്പെടുകയും ജനിതക വൈവിധ്യം കുറഞ്ഞ് ആ സ്വഭാവത്തിന്റെ ശരാശരി മൂല്യത്തിലേക്ക് ജീവികൾ അടുക്കുകയും ചെയ്യുന്നു.

പ്രകൃതി നിർദ്ധാരണത്തിന്റെ ഒരു പ്രത്യേക വിഭാഗമാണ്‌ ലൈംഗിക നിർദ്ധാരണം. എതിർലിംഗത്തിൽപ്പെട്ട ജീവിക്ക് ആകർഷകമായത് കൊണ്ട് ഒരു സ്വഭാവം നിർദ്ധാരണത്തിൽ വിജയിക്കുന്നതാണ് ലൈംഗിക നിർദ്ധാരണം. ലൈംഗിക നിർദ്ധാരണത്തിലൂടെ ചില വർഗ്ഗങ്ങളിലെ ആൺജീവികൾക്ക് വളരെ പ്രത്യക്ഷവും ആകർഷണീയവും എന്നാൽ ഹിംസ്രജന്തുക്കളെ ആകർഷിക്കുന്നതു വഴി ഫിറ്റ്‌നസ് കുറയ്ക്കുന്നതും ആയ സ്വഭാവവിശേഷങ്ങൾ ഉണ്ടാവാറുണ്ട്. ഉദാഹരണത്തിന് ശിഖരസമ്പുഷ്ടമായ കൊമ്പുകളും നിറപ്പകിട്ടാർന്ന പീലികളും. ഈ ഫിറ്റ്‌നസ് കുറവ് പക്ഷേ അത്തരം നിർവ്യാജമായ ശക്തിപ്രകടനത്തിലൂടെ വ്യക്തികൾക്ക് കൂടുതലായി ഇണകളെ കിട്ടുന്നതിനാൽ സന്തുലിതമാകുന്നു.

ജനിതക വൈവിധ്യത്തിന് കാരണമാകുന്നതിന് പുറമേ തന്മാത്രാതലത്തിൽ പല മ്യൂട്ടേഷനുകൾ ഉണ്ടാവാൻ വ്യത്യസ്തമായ സാധ്യത ആണെങ്കിൽ മ്യൂട്ടേഷൻ നിരക്ക് തന്നെ പരിണാമത്തെ സ്വാധീനിക്കാം. ഇതിന് മ്യൂട്ടേഷൻ അസന്തുലനം (Mutation Bias) എന്ന് പറയുന്നു.

ഒരു ജീനിന്റെ പ്രവർത്തനം തടസപ്പെടുത്തുന്ന മ്യൂട്ടേഷൻ ഉണ്ടാവാനാണ് പുതിയ ഒരു ജീൻ ഉണ്ടാവുന്ന മ്യൂട്ടെഷനെക്കാളും സാധ്യത. സാധാരണ ഇത്തരം മ്യൂട്ടേഷനുകൾ പ്രതികൂലമായി നിർദ്ധാരണം ചെയ്യപ്പെടുന്നു. എന്നാൽ നിർദ്ധാരണ സമ്മർദ്ദം കുറവാണെങ്കിൽ പ്രവർത്തനശേഷി നഷ്ടപ്പെടുന്നതിന് അനുകൂലമായ ഈ മ്യൂട്ടേഷൻ അസന്തുലനം പരിണാമത്തെ സ്വാധീനിക്കുന്നു. ഗുഹകളിലും മറ്റും ഇരുട്ടിൽ കഴിയുന്ന ജീവികളുടെ നിറങ്ങൾക്കുള്ള ജീനുകളുടെ നാശം വ്യാപകമാകുന്നത് ഉദാഹരണമാണ്. എന്നാൽ ഒരു പ്രവർത്തനശേഷി നിലനിർത്താൻ ചെലവാകുന്ന ഊർജമോ ധാതുക്കളോ ഒക്കെ ലാഭിക്കാൻ ആ മ്യൂട്ടേഷൻ മൂലം കഴിയുന്നു എങ്കിൽ മ്യൂട്ടേഷൻ അസന്തുലനത്തിനൊപ്പം പ്രകൃതിനിർദ്ധാരണവും ആ മ്യൂട്ടേഷന്റെ വ്യാപനത്തെ സഹായിക്കുന്നു. 

ഒരു സമൂഹത്തിൽ ഒരു തലമുറയിൽ നിന്ന് അടുത്തതിലേയ്ക്ക് കൈമാറ്റം ചെയ്യപ്പെടുന്നത് ആ തലമുറയുടെ അല്ലീലുകളുടെ ഒരു ഉപഗണം ആണ്. ദിശാപരമായ ഒരു നിർദ്ധാരണ സമ്മർദം ഇല്ലെങ്കിൽപ്പോലും ആകസ്മികമായ കാരണങ്ങളാൽ ജീവികൾ ചാവുകയും പ്രത്യുല്പ്പാദനം നടത്താതെ വരുകയും ചെയ്യാം. ഇത് മൂലം കൈമാറ്റം ചെയ്യപ്പെടുന്ന അല്ലീലുകളുടെ ഉപഗണം അലക്ഷ്യമായി മാറ്റപ്പെടുന്നു. ഇങ്ങനെ തലമുറ തോറും അലക്ഷ്യമായി അല്ലീൽ ആവൃത്തികൾ (allele frequencies) മാറാൻ ഇടയാകുന്നതാണ് ജനറ്റിക് ഡ്രിഫ്റ്റ്. ഒരു അല്ലീൽ ഫിക്സ് ചെയ്യപ്പെടുന്നത് വരെ, അതായത് സമൂഹത്തിൽ മൊത്തം അത് വ്യാപിക്കുന്നത് വരെയോ അല്ലെങ്കിൽ ഇല്ലായ്മ ചെയ്യപ്പെടുന്നത് വരെയോ, ഇത് സംഭവിച്ചു കൊണ്ടേയിരിക്കും. ഒരു ജീവി സമൂഹത്തിന്റെ അംഗബലം കുറയുന്തോറും ഈ പ്രതിഭാസം കൂടുതൽ പ്രകടമാകുന്നു.

പുനസംയോജനം വഴി ക്രോമസോമുകൾ തമ്മിൽ അല്ലീലുകൾ കൈമാറപ്പെടാം. എന്നാൽ പുനസംയോജനത്തിന്റെ തോത് താരതമ്യേന കുറവാണ്--ഏതാണ്ട് ഒരു തലമുറയിൽ ഒരു ക്രോമസോമിൽ ശരാശരി രണ്ടു തവണ വീതം. ഇതിനർത്ഥം ഒരു ക്രോമസോമിൽ അടുത്തടുത്തുള്ള ജീനുകൾ മാറ്റിമറിക്കപ്പെടുന്നതിന്റെ വേഗത താരതമ്യേന കുറവും അവ ഒന്നിച്ച് പാരമ്പര്യമായി കൈമാറാനുള്ള സാധ്യത കൂടുതലും ആണെന്നാണ്‌. ഇതിനു ലിങ്കേജ് (linkage) എന്ന് പറയുന്നു. ഇങ്ങനെ പലപ്പോഴും ഒരു കൂട്ടമായി കൈമാറപ്പെടുന്ന അല്ലീലുകൾക്ക് ഹാപ്ലോടൈപ്പ് (haplotype) എന്ന് പറയുന്നു. ഒരു ഹാപ്ലോടൈപ്പിലെ ഒരു അല്ലീലിനു പ്രമുഖമായ ഗുണകരമായ സ്വഭാവം ഉണ്ടെങ്കിൽ ആ അല്ലീലിനൊപ്പം അതിലെ മറ്റ് അല്ലീലുകളും നിർദ്ധാരണത്തിൽ അതിന്റെ ഫലം അനുഭവിക്കുകയും ജീവിസമൂഹത്തിൽ വ്യാപിക്കുകയും ചെയ്യാം. ഇതിനെ ജനറ്റിക് ഹിച്ച്ഹൈക്കിംഗ് അഥവാ ജനറ്റിക് ഡ്രാഫ്റ്റ് എന്ന് പറയുന്നു.
ജീവി സമൂഹങ്ങളും സ്പീഷീസുകളും തമ്മിൽ ജീനുകൾ കൈമാറ്റം ചെയ്യപ്പെടുന്നതിനാണ് ജീൻ ഒഴുക്ക് (gene flow) എന്ന് പറയുന്നത്. ജീൻ ഒഴുക്കിന്റെ സാന്നിദ്ധ്യം പരിണാമത്തെ ശക്തമായി സ്വാധീനിക്കുന്നു. പരസ്പരം ഇടകലരാതെ ഒറ്റപ്പെട്ട രണ്ടു ജീവി സമൂഹങ്ങൾ തമ്മിൽ പരിണാമ സമ്മർദത്തിൽ വ്യത്യാസമില്ലെങ്കിലും ക്രമേണ അലക്ഷ്യമായ മാറ്റങ്ങൾ വഴി പരസ്പരം യോജിക്കാത്ത ജനിതക വ്യത്യാസങ്ങൾ ഉണ്ടാകും എന്ന് ബെയ്റ്റ്സൻ-ഡോബ്ഷാൻസ്കി-മുള്ളർ മോഡൽ പോലെ ഉള്ളവ സൂചിപ്പിക്കുന്നു. പരസ്പരം യോജിക്കാത്ത ജനിതകങ്ങൾ ആ സമൂഹങ്ങളുടെ സങ്കരത്തിലൂടെ ഉണ്ടാകുന്ന ജീവികൾ നിർദ്ധാരണത്തിൽ പിന്തള്ളപ്പെടാൻ ഇടയാക്കുന്നു. ഇത് ക്രമേണ ആ സമൂഹങ്ങളിൽ ഇത്തരം സങ്കരത്തിനെ ഒഴിവാക്കുന്നതിനുള്ള കഴിവ് ഉണ്ടാവാൻ കാരണമാക്കാം. ഇത് അവ വ്യത്യസ്ത സ്പീഷീസ് ആയി മാറാനും ഇടയാക്കുന്നു.

പരിണാമം ജീവികളുടെ രൂപത്തെയും സ്വഭാവത്തെയും മാറ്റിമറിക്കുന്നു. ഇതിൽ എടുത്തു പറയേണ്ടത് പ്രകൃതിനിർദ്ധാരണം മൂലം ജീവികളിൽ ഉണ്ടാവുന്ന അനുകൂലനങ്ങളാണ്. ഭക്ഷണം തേടൽ, ഹിംസ്രജീവികളിൽ നിന്ന് ഒഴിഞ്ഞു മാറൽ, ഇണയെ ആകർഷിക്കൽ തുടങ്ങിയവയിൽ സഹായമാകുക വഴി ഇവ ഫിറ്റ്‌നസിനെ വർദ്ധിപ്പിക്കുന്നു. ജീവികൾ തമ്മിൽ ബന്ധുക്കളെ സഹായിക്കുകയോ ഇരുപക്ഷത്തിനും ഗുണകരമായ സഹജീവനമോ വഴി ഉള്ള പരസ്പരസഹകരണവും നിർദ്ധാരണ സമ്മർദത്തിലൂടെ ഉരുത്തിരിയാം. ഒരു സമൂഹത്തിൽ നിന്നും വേർപെട്ടു പോകുന്ന ഉപസമൂഹങ്ങൾ ദീർഘകാലം കൊണ്ട് മാതൃസമൂഹവുമായി പ്രത്യുല്പാദനം നടത്താൻ സാധിക്കാത്ത വിധത്തിൽ മാറാനും അങ്ങനെ പുതിയ സ്പീഷീസ് ആകാനും പരിണാമം ഇടയാക്കുന്നു.

ചിലപ്പോൾ ഈ പരിണാമഫലങ്ങളെ സൂക്ഷ്മപരിണാമം (microevolution) സ്ഥൂലപരിണാമം (macroevolution) എന്ന് തിരിക്കാറുണ്ട്. ഇവിടെ അനുകൂലനങ്ങൾ പോലെ താഴ്ന്ന തലത്തിൽ നടക്കുന്ന മാറ്റങ്ങളാണ് സൂക്ഷ്മപരിണാമം. സ്പീഷീസിന് മുകളിൽ നടക്കുന്ന സ്പീഷീസ് ഉണ്ടാകൽ/വേർപിരിയൽ, വംശനാശം എന്നിവയൊക്കെയാണ് സ്ഥൂലപരിണാമം. പൊതുവായി പറഞ്ഞാൽ ദീർഘകാലത്തെ സൂക്ഷ്മപരിണാമത്തിന്റെ ഫലമാണ് സ്ഥൂലപരിണാമം എന്ന് കണക്കാക്കപ്പെടുന്നു. അതായത് ഇവ രണ്ടും തമ്മിലുള്ള വ്യത്യാസം അടിസ്ഥാനപരമല്ല, മറിച്ച് സമയത്തിന്റേത് മാത്രമാണ്.

പരിണാമത്തെക്കുറിച്ച് സാധാരണ ഉള്ള ഒരു തെറ്റിദ്ധാരണ അതിനു ദീർഘകാല പദ്ധതികളും ലക്ഷ്യങ്ങളും ഉണ്ട് എന്നതാണ്. യഥാർത്ഥത്തിൽ പരിണാമത്തിന് ദീർഘകാല ലക്ഷ്യങ്ങളില്ല. സങ്കീർണ്ണത പോലും ഉണ്ടാവണം എന്ന് നിർബന്ധമില്ല. ജീവികളുടെ എണ്ണവും വൈവിധ്യവും വർദ്ധിച്ചപ്പോൾ സങ്കീർണ്ണതയുള്ള ജീവികളും ഉണ്ടായി എന്നതൊഴിച്ചാൽ ലളിതമായ ജീവികളാണ് ഇന്നും ജീവികളിൽ ഏറ്റവും അധികം. ഭൂമിയിലെ മൊത്തം ജൈവപദാർത്ഥത്തിന്റെ പകുതിയോളം ഭാരം വരുന്നത് സൂക്ഷ്മജീവികളായ പ്രോക്കാരിയോട്ടുകൾ ആണ്. വലിയ ജീവികളെപ്പോലെ ദൃഷ്ടിഗോചരമല്ലെങ്കിലും അവയ്ക്ക് തന്നെയാണ് ഭൂമിയിൽ ഏറെ വൈവിധ്യവും.

ഒരു ജീവി പരിണമിച്ച് അതിന്റെ സാഹചര്യത്തോട് കൂടുതൽ ഇണങ്ങുന്നതായിത്തീരുന്നതിന് അനുകൂലനം (adaptation) എന്ന് പറയുന്നു. അങ്ങനെ നേടിയ സ്വഭാവവിശേഷത്തിനും ഇങ്ങനെ പറയും. പുല്ലു ചവയ്ക്കാൻ യോജിച്ച പശുവിന്റെ പല്ലുകൾ ഉദാഹരണമാണ്. പ്രകൃതി നിർദ്ധാരണം വഴിയാണ് പ്രകൃതിയിൽ അനുകൂലനങ്ങൾ ഉണ്ടാവുക.

അനുകൂലനം വഴി പുതിയ ഗുണകരമായ സവിശേഷതകൾ ഉണ്ടാവാം, അല്ലെങ്കിൽ ദോഷകരമായ പൂർവിക സവിശേഷതകൾ ഇല്ലാതാവാം. ബാക്ടീരിയയിലെ ആൻറി-ബയോട്ടിക് പ്രതിരോധം രണ്ടിനും ഉദാഹരണം തരുന്നു. കോശത്തിൽ നിന്നും ആൻറി-ബയോട്ടിക്കിനെ നീക്കം ചെയ്യാനുള്ള പമ്പിംഗ് മെക്കാനിസങ്ങൾ കൂടുതൽ വികാസം പ്രാപിക്കുന്നതാണ് ഒന്ന്. രണ്ടാമത് ആൻറി-ബയോട്ടിക്കുകൾ ലക്‌ഷ്യം വയ്ക്കുന്ന കോശഭാഗത്തിന് മാറ്റം വരുന്നത്. ദീർഘകാല ലബോറട്ടറി പരീക്ഷണങ്ങളിൽ ഇ. കോളി ബാക്ടീരിയ സിട്രിക് ആസിഡ് ഭക്ഷിക്കാനുള്ള കഴിവ് നേടിയത് പ്രശസ്തമായ മറ്റൊരു ഉദാഹരണമാണ്. വ്യാവസായിക നൈലോൺ നിർമ്മാണത്തിൽ പുറന്തള്ളപ്പെടുന്ന കെമിക്കലുകളിൽ വളരാനായി ഫ്ലാവോബാക്ടീരിയത്തിൽ (Flavobacterium) പുതിയ എൻസൈം ഉണ്ടായതും മണ്ണിൽ കാണപ്പെടുന്ന സ്ഫിന്ഗോബിയം (Sphingobium) ബാക്റ്റീരിയത്തിൽ പെൻറക്ലോറോഫീനോൾ എന്ന കൃത്രിമ കീടനാശിനിയെ വിഘടിപ്പിക്കാനായി പുതിയ ദഹനഘടന ഉണ്ടായതും കൂടുതൽ ഉദാഹരണങ്ങളാണ്.
അനുകൂലനം ഉണ്ടാകുന്നത് നിലവിലുള്ള ശാരീരിക ഘടനകളുടെ ക്രമേണയുള്ള മാറ്റം മൂലമാണ്. തമ്മിൽ ബന്ധമുള്ള ജീവികളിൽ സമാനമായ ശാരീരികഘടനകൾ തന്നെ വിവിധ ഉപയോഗങ്ങൾ ഉള്ളതായിക്കാണുന്നതിനു കാരണവും ഇതാണ്. പൊതുപൂർവിക ജീവിയിലെ ഒരു ഘടന ക്രമേണ ഓരോ ജീവിയുടെയും പ്രത്യേക സാഹചര്യത്തിനുതകുന്ന വിവിധ ഉപയോഗങ്ങൾക്കായി മാറ്റപ്പെടുന്നു. ഉദാഹരണത്തിന് വവ്വാലിന്റെ ചിറകുകളിലെ എല്ലുകൾ എലിയുടെ കാലിന്റെയും മനുഷ്യന്റെ കയ്യുടെയും എല്ലുകൾക്ക് സമാനമാകാൻ കാരണം സസ്തനിയായ പൊതുപൂർവികനിൽ ഇങ്ങനെ ഒരു ഘടന ഉണ്ടായിരുന്നത് വിവിധ പുത്രീശാഖകളിൽ വിവിധ രീതിയിൽ മാറ്റപ്പെട്ടതിനാലാണ്. ഈ സമാനതയ്ക്ക് ഹോമോളജി എന്ന് പറയുന്നു. പ്രകടമായ ഘടനാസാദൃശ്യം ഇല്ലാത്തപ്പോഴും ഷഡ്പദ, നീരാളി, സസ്തനി വിഭാഗങ്ങളുടെ കണ്ണുകൾ തമ്മിൽ ഉള്ളത് പോലെ വികാസത്തിനും പ്രവർത്തനത്തിനും പൊതുവായ ചില ജീനുകളെ ആശ്രയിക്കുന്നതിന്‌ ഡീപ്പ് ഹോമോളജി എന്ന് പറയുന്നു. 

പരിണാമവഴിയിൽ ചില ഘടനകൾ പ്രവർത്തനശേഷി നഷ്ടപ്പെട്ട് അവശിഷ്ട ഘടനകൾ (vestigial structures) ആകുന്നു. ഇത്തരം ഘടനകൾക്ക് ആ സ്പീഷീസിൽ നിസ്സാരമോ ശൂന്യമോ ആയ ഉപയോഗം മാത്രം ആകുമ്പോൾ അവയുടെ പൂർവിക സ്പീഷീസുകളിലും അടുത്ത ബന്ധമുള്ള സ്പീഷീസുകളിലും വ്യക്തമായ ഉപയോഗം ഉണ്ടെന്ന് കാണാം. ഗുഹകളിൽ കാണുന്ന അന്ധ മത്സ്യങ്ങളിലെ കണ്ണുകളുടെ ഉപയോഗശൂന്യമായ അവശിഷ്ടങ്ങൾ, പറക്കാത്ത പക്ഷികളുടെ ചിറകുകൾ, കാലില്ലാത്ത പാമ്പുകളിലെയും തിമിംഗിലങ്ങളിലെയും തുടയെല്ലുകൾ, സ്യൂഡോജീനുകൾ ഇവയൊക്കെ ഉദാഹരണമാണ്. 

മനുഷ്യരിലെ അവശിഷ്ട ഘടനകൾക്ക് ഉദാഹരണമാണ് വിസ്ഡം ടീത്ത്, കോക്സിക്സ്, അപ്പെൻഡിക്സ്, സ്വഭാവപരമായി രോമാഞ്ചം, പ്രാകൃത റിഫ്ലെക്സുകൾ എന്നിവ.

ഒരു സ്പീഷീസിലെ മാറ്റങ്ങൾ പലപ്പോഴും അതുമായി സ്ഥിരം ഇടപെടുന്ന മറ്റൊരു സ്പീഷീസിലും അനുകൂലനങ്ങൾക്ക് കാരണമാകുന്നു. രണ്ടാമത്തെ സ്പീഷീസിലെ മാറ്റങ്ങൾ വീണ്ടും ആദ്യത്തെ സ്പീഷീസിൽ പുതിയ അനുകൂലനങ്ങൾ ഉണ്ടാക്കുകയും അങ്ങനെ ഈ പ്രക്രിയ ചാക്രികമായി ആവർത്തിക്കുകയും ചെയ്യുന്നതിന് കോഎവലൂഷൻ എന്ന് പറയുന്നു. ഹിംസ്രജീവിയും ഇരയും തമ്മിൽ ഇങ്ങനെ മത്സരം ഉണ്ടാകുന്നതിന് പരിണാമപരമായ ആയുധപ്പന്തയം എന്ന് പറയാറുണ്ട്‌. ഇതിന് ഒരു ഉദാഹരണമാണ് കോമൺ ഗാർട്ടർ പാമ്പിന്റെ ഇരയായ റഫ് സ്കിൻഡ് ന്യൂട്ടിന്റെ ശരീരത്തിൽ വിഷം ഉണ്ടായതും തുടർന്നു പാമ്പിൽ അതിനോട് പ്രതിരോധം ഉണ്ടായതും. തുടർന്ന് കൂടിയ അളവിലുള്ള വിഷവും ആനുപാതികമായ കൂടിയ പ്രതിരോധവും ന്യൂട്ടിലും പാമ്പിലും പരിണമിച്ചു.

വിവിധ സ്പീഷീസുകൾ തമ്മിൽ പരിണമിക്കുന്ന എല്ലാ ബന്ധങ്ങളും സംഘർഷഭരിതമല്ല. പരസ്പര സഹായത്തിൽ അധിഷ്ഠിതമായ അനേകം ബന്ധങ്ങളും ഉണ്ട്. സസ്യങ്ങളും അവയെ മണ്ണിൽ നിന്നും പോഷകങ്ങൾ വലിച്ചെടുക്കാൻ സഹായിക്കുന്ന മൈക്കോറൈസൽ ഫംഗസുകളും തമ്മിലുള്ള ബന്ധം അങ്ങേയറ്റത്തെ സഹകരണത്തിന് ഉദാഹരണമാണ്. സഹായത്തിനു പകരമായി ഫംഗസുകൾക്ക് സസ്യം പ്രകാശ സംശ്ലേഷണം നടത്തി നിർമ്മിച്ച ഊർജ്ജം ലഭിക്കുന്നു. കൂടാതെ സസ്യകോശങ്ങൾക്കുള്ളിൽ വളരുന്ന ഇവ പുറപ്പെടുവിക്കുന്ന ചില രാസസൂചനകൾ വച്ച് ഇവയെ സസ്യത്തിന്റെ പ്രതിരോധ സംവിധാനം അവഗണിക്കുകയും ചെയ്യുന്നു.

ഒരേ സ്പീഷീസിലെ ജീവികൾ തമ്മിലുള്ള സഹകരണവും പരിണമിയ്ക്കാറുണ്ട്. തേനീച്ചകൾ, ഉറുമ്പുകൾ, ചിതലുകൾ തുടങ്ങിയവ സാമൂഹ്യ ഷഡ്പദങ്ങളിൽ കാണുന്ന അതിസാമൂഹ്യതയാണ് ഒരു മികച്ച ഉദാഹരണം. ഒരു സാമൂഹ്യ ഷഡ്പദ കോളനിയിലെ പ്രത്യുൽപ്പാദന ശേഷിയില്ലാത്ത ഭൂരിപക്ഷം ഷഡ്പദങ്ങൾ അതിനു കഴിവുള്ള ന്യൂനപക്ഷത്തെ പരിപാലിക്കുന്നു. കോളനിയിലെ ജീവികൾ തമ്മിലുള്ള അടുത്ത ജനിതകബന്ധം ആണ് ഈ സഹകരണത്തെ നിലനിർത്തുന്നത്.

ഇതിനോട് സദൃശ്യമായ ഒരു ബന്ധമാണ് ഒരു ബഹുകോശ ജീവിയുടെ കോശങ്ങൾ തമ്മിൽ ഉള്ളത്. ശാരീരിക കോശങ്ങൾ കോശവിഭജനം മൂലം പെരുകുന്നതിനെ ചില സൂചനകൾ തിരിച്ചറിഞ്ഞ് സ്വയം നിയന്ത്രിക്കുന്നത് മൂലമാണ് ഒരു മൃഗത്തിന് നിശ്ചിതമായ ഒരു രൂപം ഉണ്ടാകുന്നത്. ജീവിയുടെ മരണത്തോടെ നാശം നേരിടുന്ന ഈ ശാരീരിക കോശങ്ങൾ ഏതാനും ചില പ്രത്യുൽപ്പാദന കോശങ്ങളിൽ നിന്നും സന്താനങ്ങൾ ഉണ്ടാകാൻ സഹായിക്കുന്നതിനായി നിലനിൽക്കുന്നു. വിഭജനത്തെയും കോശമരണത്തെയും നിയന്ത്രിക്കുന്ന ഈ സൂചനകൾ അവഗണിച്ചു ചില കോശങ്ങൾ പെറ്റുപെരുകിയാൽ ആണ് ക്യാൻസർ ഉണ്ടാകുന്നത്.

ഒരേ സ്പീഷിസിലെ ജീവികൾ തമ്മിലുള്ള സഹകരണം പരിണമിക്കാൻ കിൻ സെലക്ഷൻ (kin selection) ആണ് പ്രധാനകാരണമായി ചൂണ്ടിക്കാണിക്കപ്പെടുന്നത്. അടുത്ത ബന്ധുക്കളുടെ കുട്ടികളെ അതിജീവനത്തിനു സഹായിക്കുക വഴി ബന്ധുക്കളുമായി പങ്കിടുന്ന സ്വന്തം അല്ലീലുകൾ കൂടി അതിജീവിക്കുന്നതിനാൽ ആണ് ഇത് സാധ്യമാകുന്നത്. അങ്ങനെ ബന്ധുക്കളെ സഹായിക്കാൻ പ്രേരിപ്പിക്കുന്ന അല്ലീലുകൾക്കും അതിജീവനശേഷി ഉണ്ടാകുന്നു.

ഒരു സ്പീഷീസ് കാലക്രമത്തിൽ പരിണമിച്ച് രണ്ടോ അതിൽ അധികമോ സ്പീഷീസുകളായി വേർതിരിയുന്ന പ്രക്രിയയാണ് സ്പീഷീസ് വേർപിരിയൽ അഥവാ സ്പീസിയേഷൻ.

സ്പീഷീസ് എന്നതിന് ഒന്നിലധികം നിർവചനങ്ങൾ ഉണ്ട്. ജീവി വിഭാഗങ്ങളുടെ ചില പ്രത്യേകതകൾ (പ്രത്യേകിച്ചും ലൈംഗികതയുടെ സാന്നിധ്യമോ അഭാവമോ) അനുസരിച്ച് നിർവചനങ്ങളുടെ പ്രായോഗികത മാറുന്നതിനാൽ ആണ് ഇത്. ലൈംഗിക ജീവികളിലാണെങ്കിൽ പരസ്പരം ഇണ ചേർന്ന് പ്രത്യുല്പ്പാദനം നടത്തുന്നതോ അതിനു കഴിയുന്നതോ ആയ ജീവികളാണ് പൊതുവേ ഒരു സ്പീഷീസ് ആയി കണക്കാക്കപ്പെടുന്നത്. അലൈംഗിക ജീവികളിൽ മാനദണ്ഡം കൂടുതൽ അവ്യക്തമാണ്.

ഒരു ലൈംഗിക ജീവിവർഗ്ഗത്തിന്റെ രണ്ടു സമൂഹങ്ങൾ വ്യത്യസ്ത സ്പീഷീസുകൾ ആയി മാറാൻ സമൂഹങ്ങൾ പരസ്പരമുള്ള പ്രത്യുൽപ്പാദനത്തിന് എന്തെങ്കിലും തടസം ആവശ്യമാണ്‌. അങ്ങനെയൊരു തടസത്തിന്റെ അഭാവത്തിൽ പ്രത്യുല്പ്പാദനം വഴി പരസ്പരമുണ്ടാകുന്ന ജീൻ ഒഴുക്ക് ഓരോ സമൂഹത്തിലും പുതിയതായി രൂപപ്പെടുന്ന ജനിതക സ്വഭാവങ്ങളെ കൈമാറ്റം ചെയ്ത് ജനിതക വ്യതിരിക്തതയെ കുറച്ച് സ്പീസിയേഷനെ സാവധാനമാക്കുന്നു. 

പൊതുപൂർവികനിൽ നിന്നും പരിണമിച്ച് വ്യത്യസ്ത സ്പീഷീസുകളാകുന്ന പരിണാമം ഏത് ഘട്ടം വരെ എത്തി എന്നത് അനുസരിച്ച് രണ്ടു സമൂഹങ്ങളിലെയും ജീവികൾ തമ്മിൽ പ്രത്യുല്പ്പാദനം നടത്തി സന്താനങ്ങളെ ഉണ്ടാക്കാൻ സാധിച്ചേക്കും. ഉദാ: കുതിരയുടെയും കഴുതയുടെയും സന്താനമായ കോവർകഴുത. ഇത്തരം ഹൈബ്രിഡുകൾ പൊതുവേ പ്രത്യുൽപ്പാദന ശേഷി ഇല്ലാത്തവയായിരിക്കും. ഇത് ജീൻ ഫ്ലോയെ തടയുന്നതിനാൽ സ്പീഷീസുകൾ തമ്മിൽ കലരുന്നില്ല. എന്നാൽ അപൂർവമായി പ്രത്യുൽപ്പാദന ശേഷിയുള്ള ഹൈബ്രിഡുകളും ഉണ്ടാകാറുണ്ട്. ഇവയ്ക്ക് രണ്ടു സ്പീഷീസിനും ഇടയിലുള്ള ശാരീരികസ്വഭാവങ്ങളോ രണ്ടുമായും ബന്ധമില്ലാത്ത സ്വഭാവങ്ങളോ കാണാറുണ്ട്‌. ഇത്തരം മിശ്രണം പുതിയ സ്പീഷീസുകളുടെ രൂപീകരണത്തിൽ എത്ര ശതമാനം വരുന്നു എന്നത് വ്യക്തമല്ല. എന്തായാലും ഗ്രേ ട്രീ ഫ്രോഗ് പോലെ അനേകം ഉദാഹരണങ്ങൾ ഇതിനു ലഭ്യമാണ്.

സ്പീഷീസ് വേർപിരിയൽ പ്രകൃതിയിലും ലബോറട്ടറിയിലും പല തവണ നിരീക്ഷിക്കപ്പെട്ടിട്ടുണ്ട്. ലൈംഗികജീവികളിൽ സ്പീസിയേഷൻ നടക്കുന്നത് ഒരു സമൂഹം മറ്റുള്ളവയിൽ നിന്ന് ഒറ്റപ്പെടുകയും പരസ്പരം പ്രത്യുൽപ്പാദനം നടക്കാതെ വരുകയും അതുമൂലം പൊതുപാരമ്പര്യത്തിൽ നിന്നും അകലുകയും ചെയ്യുമ്പോൾ ആണ്. ഇതിൽത്തന്നെ നാല് രീതികൾ കാണാം. ഏറ്റവും സാധാരണമായതാണ് അല്ലോപാട്രിക് സ്പീസിയേഷൻ. ഇത് രണ്ടു സമൂഹങ്ങൾ എന്തെങ്കിലും ഭൂമിശാസ്ത്രപരമായ തടസം മൂലം വേർതിരിക്കപ്പെടുന്നത് മൂലം സംഭവിക്കുന്നു. ഇതിന് ഒരു സമൂഹത്തിന്റെ കുടിയേറ്റമോ ആവാസവ്യവസ്ഥയിലെ മാറ്റങ്ങളോ കാരണമാകാം. ഈ സാഹചര്യത്തിൽ രണ്ടു സമൂഹങ്ങളിലും പ്രകൃതിനിർദ്ധാരണവും ജനറ്റിക് ഡ്രിഫ്റ്റും മൂലം വ്യത്യസ്ത ദിശകളിൽ ഉണ്ടാകുന്ന മാറ്റങ്ങൾ ക്രമേണ ഭൂമിശാസ്ത്രപരമായ തടസം നീങ്ങിയാലും പരസ്പരം പ്രത്യുല്പ്പാദനം സാധ്യമാകാത്ത തരത്തിലുള്ള വ്യതിരിക്തതയെ സൃഷ്ടിക്കുന്നു. 

രണ്ടാമത്തെ രീതി പെരിപാട്രിക് സ്പീസിയേഷൻ ആണ്. ഇവിടെ ഒറ്റപ്പെടുന്ന പുത്രി സമൂഹം മാതൃസമൂഹത്തെ അപേക്ഷിച്ച് വളരെ ചെറുതാണ് എന്നതാണ് വ്യത്യാസം. ചെറിയ സമൂഹത്തിൽ ഫൌണ്ടർ എഫക്റ്റ് മൂലം പെട്ടെന്ന് സ്പീസിയേഷൻ നടക്കുന്നു. ജനറ്റിക് ഡ്രിഫ്റ്റ് ശക്തമാകുന്നതും ചെറിയ സമൂഹത്തിലെ അന്തഃപ്രജനനം മൂലം ഹോമോസൈഗസ് ആയ ജീവികളിലുള്ള നിർദ്ധാരണം വർദ്ധിക്കുന്നതും ഒക്കെയാണ് ഫൌണ്ടർ എഫക്റ്റിന്റെ ഫലങ്ങൾ. 

മൂന്നാമത്തെ രീതിയാണ് പാരാപാട്രിക് സ്പീസിയേഷൻ. ഇവിടെയും ഒരു ചെറിയ സമൂഹം പുതിയൊരു ആവാസവ്യവസ്ഥയിലേക്ക് നീങ്ങുന്നു, പക്ഷേ മാതൃസമൂഹവുമായി കൃത്യമായ ഒരു ഭൌതിക തടസം മൂലമുള്ള വേർതിരിവ് ഇല്ല എന്ന് മാത്രം. പ്രാദേശികമായ അനുകൂലനങ്ങൾ പരിണമിച്ചു തുടങ്ങുന്നതോടെ രണ്ടു സമൂഹവും തമ്മിലുള്ള ജീൻ ഒഴുക്ക് ദോഷകരമായി മാറുന്നു. അതിനാൽ പലപ്പോഴും പരസ്പര മിശ്രണത്തെ തടയുന്ന ജനിതക ഗുണങ്ങൾ കൂടി പരിണമിക്കുന്നു. ആന്തോക്സാന്തം ഓഡോറാറ്റം എന്ന പുല്ലിൽ ഇതിന് ഉദാഹരണം നിരീക്ഷിക്കപ്പെട്ടിട്ടുണ്ട്. ലോഹഖനികൾക്ക് സമീപം ലോഹമലിനീകരണമുള്ള സ്ഥലത്തുള്ള പുല്ലിന് അതിനോട് പ്രതിരോധം പരിണമിച്ചു. തുടർന്ന് അവ മറ്റുള്ള സ്ഥലങ്ങളിൽ ഉള്ള പുല്ലിൽ നിന്നും വ്യത്യസ്തമായ സമയത്ത് പൂവിടാൻ തുടങ്ങി. ഇത് ഫലപ്രദമായി പരസ്പരമുള്ള പ്രത്യുൽപ്പാദനത്തെ തടഞ്ഞു. മിശ്രവർഗ്ഗത്തിനെതിരായ നിർദ്ധാരണം മൂലം സ്പീഷീസിനുള്ളിൽ മാത്രം ഇണ ചേരാനുള്ള സ്വഭാവങ്ങൾ പരിണമിക്കാം, കൂടാതെ സമൂഹങ്ങൾ തമ്മിൽ എളുപ്പത്തിൽ തിരിച്ചറിയാനുതകുന്ന ഭൌതിക വ്യത്യാസങ്ങളും. 

അവസാനത്തേത് സിംപാട്രിക് സ്പീസിയേഷൻ. ഈ പ്രതിഭാസത്തിൽ ഭൌതികമായ തടസങ്ങൾ കൂടാതെ ഒരേ ആവാസവ്യവസ്ഥയിൽ തന്നെ പുതിയ സ്പീഷീസ് ഉടലെടുക്കണം എന്നതിനാൽ വളരെ അപൂർവമാണ്.

ഒരു സ്പീഷീസ് പൂർണ്ണമായി നശിച്ചു പോകുന്നതിനെ ആണ് വംശനാശം എന്ന് വിളിക്കുന്നത്. ഇത് അപൂർവമായ ഒന്നല്ല. ഭൂമിയുടെ ചരിത്രത്തിൽ ഉടനീളം സ്പീസിയേഷൻ വഴി പുതിയ പുതിയ ജീവികൾ ഉടലെടുക്കുകയും വംശനാശം മൂലം നശിച്ചു പോകുകയും ചെയ്തിട്ടുണ്ട്. ഇന്ന് ഭൂമിയിൽ ജീവിച്ചിരിക്കുന്ന സസ്യ, ജന്തു സ്പീഷീസുകൾ നശിച്ചു പോയവയെ അപേക്ഷിച്ച് തുലോം തുച്ഛമായ എണ്ണം മാത്രമാണ്. ജീവന്റെ ചരിത്രത്തിൽ കാലാകാലം വിവിധ സ്പീഷീസുകൾക്ക് വംശനാശം സംഭവിച്ചത് കൂടാതെ കൂട്ടവംശനാശങ്ങൾ എന്നറിയപ്പെടുന്ന സംഭവങ്ങളിൽ ചുരുങ്ങിയ കാലം കൊണ്ട് വളരെയധികം സ്പീഷീസുകൾ നശിക്കുകയുണ്ടായിട്ടുണ്ട്. പക്ഷികൾ ഒഴികെയുള്ള ദിനോസറുകൾ നശിച്ച ക്രെറ്റേഷ്യസ്-പാലിയോജീൻ കൂട്ടവംശനാശം ആണ് ഏറ്റവും പ്രശസ്തം. എന്നാൽ അതിനു മുൻപ് സംഭവിച്ച പെർമിയൻ-ട്രയാസിക് കൂട്ടവംശനാശം അതിലും വിനാശകരമായിരുന്നു. അന്ന് സമുദ്രജീവികളിൽ 96% സ്പീഷീസുകളും നശിച്ചതായി കണക്കാക്കപ്പെടുന്നു. 

ഇവയെ കൂടാതെ നിലവിൽ ഒരു കൂട്ടവംശനാശം നടന്നുകൊണ്ടിരിക്കുന്നതായും ശാസ്ത്രജ്ഞർ കണക്കാക്കുന്നു. ആഫ്രിക്കയിൽ നിന്നും ലോകമെങ്ങും കുടിയേറിയ ആധുനിക മനുഷ്യരുടെ വ്യാപനവുമായി ബന്ധപ്പെട്ടാണ് ഈ കൂട്ടവംശനാശം ആരംഭിച്ചത്. സ്വാഭാവികമായി നടക്കുന്നതിന്റെ നൂറോ ആയിരമോ ഇരട്ടി തോതിൽ ഇപ്പോൾ വംശനാശങ്ങൾ നടക്കുന്നതായി കരുതപ്പെടുന്നു. ഹോളോസീൻ കൂട്ടവംശനാശം എന്നാണ് ഇതിനെ വിളിക്കുന്നത്. പുരാതനമനുഷ്യർ വലിയ മൃഗങ്ങളെ വേട്ടയാടി വംശനാശത്തിൽ എത്തിച്ചെങ്കിൽ ഇന്ന് ജനപ്പെരുപ്പവും പരിസ്ഥിതി നാശവും കാലാവസ്ഥാമാറ്റവും കൂടി മറ്റു ജീവികൾക്ക് പ്രതികൂലമാകുന്നു. മനുഷ്യരുടെ പ്രവർത്തനങ്ങൾ ആണ് ഇന്ന് വംശനാശങ്ങളുടെ തോത് ഉയർത്തുന്നത്. ആഗോളതാപനം ഇതിനെ കൂടുതൽ രൂക്ഷമാക്കിയേക്കാം. ഭൂമിയിൽ ജീവിച്ചതിൽ 99% ലേറെ സ്പീഷീസുകളും പുതിയവയ്ക്ക് വഴിമാറി എന്ന് കണക്കാക്കപ്പെടുമ്പോഴും നിലവിൽ ഒരു ലക്ഷം കോടി സ്പീഷീസുകൾ ഉണ്ടെന്ന് കണക്കാക്കപ്പെടുന്നു. എന്നാൽ ഇതിൽ ലക്ഷത്തിൽ ഒന്ന് മാത്രമാണ് കൃത്യമായി പരിശോധിതമായി നിർവചിക്കപ്പെട്ടിട്ടുള്ളത്.

പരിമിതമായ വിഭവങ്ങൾക്ക് വേണ്ടി മത്സരം ഉണ്ടായി അതിൽ ഒരു സ്പീഷീസ് മറ്റൊരു സ്പീഷീസിനെ പരാജയപ്പെടുത്തിയാൽ വംശനാശം ഉണ്ടാകാം. ഇത് കൂടുതൽ അതിജീവനശേഷിയുള്ള സ്പീഷീസിനെ അവശേഷിപ്പിക്കുന്ന വംശീയനിർദ്ധാരണത്തിന് ഇടയാക്കുന്നു. സ്വാഭാവികമായി ഉണ്ടാകുന്ന വംശനാശങ്ങൾ പലപ്പോഴും ഇങ്ങനെ ആണ്. വലിയ പാരിസ്ഥിതിക മാറ്റങ്ങൾ മൂലം ഇടയ്ക്കിടെ ഉണ്ടായ കൂട്ടവംശനാശങ്ങൾ ആകട്ടെ വംശീയനിർദ്ധാരണത്തിനു പകരം പ്രകൃതിയിലെ ജൈവവൈവിധ്യത്തെ നാമാവശേഷമാക്കുകയും അതിജീവിക്കുന്ന ചുരുക്കം ജീവികളിൽ വിവിധ പരിസ്ഥിതി സാഹചര്യങ്ങൾക്ക് യോജിച്ച വിധം പെട്ടെന്ന് പരിണമിച്ച് വൈവിധ്യവത്കരണം നടക്കാനുള്ള അവസരം ഒരുക്കുകയും ആണ് ചെയ്യുക.

ഭൂമിയ്ക്ക് ഏകദേശം 454 കോടി വർഷം പഴക്കമുണ്ട്. ഏകദേശം 350 കോടി വർഷം മുൻപ് മുതൽ ജീവന്റെ അനിഷേധ്യമായ തെളിവുകൾ ലഭ്യമാണ്. ഭൂമി ഉരുകിയ അവസ്ഥയിൽ ആയിരുന്ന ഹേയ്ഡിയൻ യുഗത്തിനു ശേഷം ഖരമായ ഉപരിതലം രൂപപ്പെട്ട ഇയോആർക്കിയൻ യുഗത്തിലേക്ക് കടന്ന ശേഷം ആണ് ഇത്. പടിഞ്ഞാറൻ ഓസ്ട്രേലിയയിലെ 348 കോടി വർഷം പഴക്കമുള്ള മണൽക്കല്ലുകളിൽ ഏകകോശ ജീവികളുടെ ഫോസിലുകളെ കാണാം. 

ഭൂമിയിൽ ജീവിച്ചിട്ടുള്ളതിൽ 99 ശതമാനത്തിലേറെ സ്പീഷീസുകളും, അതായത് അഞ്ഞൂറ് കോടിയിൽ ഏറെ സ്പീഷീസുകൾ വംശനാശം വന്ന് മണ്മറഞ്ഞതായി കണക്കാക്കപ്പെടുന്നു. ഇന്ന് ഭൂമിയിൽ ഒരു കോടി മുതൽ 1.4 കോടി വരെ സ്പീഷീസുകൾ ആണ് ഉള്ളത്. പത്തൊൻപതു ലക്ഷം ജീവികളെ നാമകരണം ചെയ്തതായും പതിനാറു ലക്ഷം ജീവികളെ കേന്ദ്രീകൃത ഡേറ്റബേസുകളിൽ ഉൾപ്പെടുത്തിയതായും കാണാം എന്നതിനാൽ ബാക്കി എൺപത് ശതമാനത്തോളം ജീവികൾ ശാസ്ത്രീയമായി വിവരിക്കപ്പെടാത്തവയാണ്. 

ആദിമ ഭൂമിയിൽ നിലനിന്ന ഉയർന്ന ഊർജ്ജത്തിലുള്ള രാസപ്രവർത്തനങ്ങൾ സ്വന്തം കോപ്പികൾ ഉണ്ടാക്കാൻ കഴിവുള്ള ഒരു തന്മാത്രയെ സൃഷ്ടിച്ചതാണ് 400 കോടി വർഷം മുൻപ് ജീവന്റെ തുടക്കം എന്ന് കരുതപ്പെടുന്നു. അതിനും അമ്പതു കോടി വർഷങ്ങൾക്ക് ശേഷം ഇന്നത്തെ ജീവികളുടെ മുഴുവൻ പൊതുപൂർവികൻ രൂപപ്പെട്ടു. ആദ്യത്തെ ലളിതമായ തന്മാത്രകളുടെ തുടർപരിണാമം വഴിയാണ് ആധുനിക ജീവന് ആവശ്യമായ സങ്കീർണ്ണ രസതന്ത്രം രൂപപ്പെട്ടത്. ആദിമ തന്മാത്രകളിൽ സ്വയം കോപ്പികൾ ഉണ്ടാക്കാൻ കഴിവുള്ള RNA ഉൾപ്പെട്ടിരിക്കാം.

ഭൂമിയിൽ ഉള്ള എല്ലാ ജീവികളും ഒരേ പൊതുപൂർവികന്റെ അഥവാ പൂർവിക ജീൻ പൂളിന്റെ പിന്മുറക്കാരാണ്. ഇന്ന് നിലവിലുള്ള ജീവികൾ പരിണാമത്തിലെ ഒരു ഘട്ടം മാത്രമാണ്. ഇന്നുള്ള ജീവികളുടെ വൈവിധ്യം തുടർച്ചയായ സ്പീഷീസ് വേർപിരിയലും വംശനാശവും സംഭവിക്കുന്നതിനാൽ ജീവികൾ ശാഖോപശാഖകളായി തിരിഞ്ഞ് രൂപപ്പെട്ടത് ആണ്.

നാല് ലളിതമായ നിരീക്ഷണങ്ങളിൽ നിന്നാണ് ആദ്യകാലത്ത് പൊതുപാരമ്പര്യം എന്ന നിഗമനത്തിൽ എത്തപ്പെട്ടത്. 

അതേസമയം, ആധുനികശാസ്ത്രം ഈ ലളിതമായ വംശവൃക്ഷത്തിന്‌ ചില സങ്കീർണ്ണതകൾ കണ്ടെത്തുന്നു. ജീവന്റെ വ്യത്യസ്ത ശാഖകൾ തമ്മിൽ തിരശ്ചീന ജീൻ കൈമാറ്റം (horizontal gene transfer) നടക്കുക വഴി കാലക്രമത്തിൽ വിവിധ ശാഖകളുടെ പാരമ്പര്യങ്ങൾ കൂടിക്കുഴഞ്ഞിട്ടുണ്ട് എന്ന് തെളിവ് കിട്ടിയതിനാലാണ് ഇത്.
പരിണാമ പാരമ്പര്യത്തെപ്പറ്റി ശരീരശാസ്ത്രപരമായ തെളിവുകൾക്ക് പണ്ട് ജീവിച്ച വംശങ്ങളുടെ ഫോസിലുകളും ആധുനിക വംശങ്ങളുമായുള്ള താരതമ്യം ഉപയോഗിക്കാം. പലപ്പോഴും ഇങ്ങനെ വ്യത്യസ്ത പരമ്പരകളെ വേർതിരിച്ചറിയാൻ സാധിക്കും. എന്നാൽ എല്ലുകൾ, പല്ലുകൾ, പുറന്തോട് തുടങ്ങിയ കട്ടിയേറിയ ഭാഗങ്ങൾ ഇല്ലാത്ത പൂർവിക ജീവികളെ സംബന്ധിച്ച് ഇത് ബുദ്ധിമുട്ടാണ്. 

പൊതുപാരമ്പര്യത്തിന് ജീവികളിലെ പൊതുവായ ജൈവരസതന്ത്ര പ്രക്രിയകളും ഒരു തെളിവാണ്. ഉദാഹരണത്തിന് എല്ലാ ജീവികോശങ്ങളും ഒരേ ഗണം ന്യൂക്ലിയോടൈഡുകളും അമീനോ ആസിഡുകളും കൊണ്ടാണ് പ്രവർത്തിക്കുന്നത്. 

അടുത്ത കാലത്ത് മോളിക്കുലർ ജനറ്റിക്സ്‌ ജീവികളുടെ ജനിതകത്തിൽ നിന്നും പരിണാമപാരമ്പര്യത്തെ തിരിച്ചറിയുന്നതിനുള്ള പുതിയ പുതിയ രീതികൾ കണ്ടെത്തിക്കൊണ്ടിരിക്കുന്നു. ജനിതകത്തിൽ നിരന്തരം സംഭവിച്ചു കൊണ്ടിരിക്കുന്ന മ്യൂട്ടേഷനുകളുടെ (ഉൽപരിവർത്തനം) തോത് കണക്കാക്കി വംശങ്ങൾ തമ്മിൽ വേർതിരിഞ്ഞ കാലയളവ്‌ നിർണ്ണയിക്കാൻ സാധിക്കും. ഉദാഹരണത്തിന് 98% സാദൃശ്യം ഉള്ള മനുഷ്യ-ചിമ്പാൻസി ജനിതകങ്ങളിൽ സംഭവിച്ചിരിക്കുന്ന വ്യത്യാസങ്ങൾ ഒരു പശ്ചാത്തല മ്യൂട്ടേഷൻ നിരക്കുമായി താരതമ്യം ചെയ്ത് വിശകലനം ചെയ്‌താൽ മനുഷ്യ-ചിമ്പാൻസി പൊതുപൂർവികൻ എന്ന് ജീവിച്ചു എന്ന് കണക്കാക്കാൻ കഴിയുന്നു.

ഏകദേശം 300-400 കോടി വർഷം മുൻപ് മുതൽ പ്രോകാര്യോട്ട് ഏകകോശജീവികൾ വിപ്ലവകരമായ മാറ്റങ്ങൾ കൂടാതെ ഭൂമിയിൽ ജീവിച്ചിരുന്നു. ഏകദേശം 160-270 കോടി വർഷം മുൻപ് അവയിൽ നിന്നും യൂകാര്യോട്ടുകൾ ഉടലെടുത്തു. ചില യൂകാര്യോട്ട് കോശങ്ങൾ ചില ബാക്ടീരിയകളുമായി സഹവർത്തിത്വത്തിൽ ആകുകയും അവയെ യൂകാര്യോട്ടുകളിലെ മൈറ്റോകൊണ്ട്രിയ ആക്കി മാറ്റിയതും ആണ് അടുത്ത വലിയ മാറ്റം. സമാന പ്രക്രിയയിലൂടെ സയാനോബാക്ടീരിയകളെ ഉൾക്കൊണ്ട് സസ്യകോശങ്ങളിൽ ക്ലോറോപ്ലാസ്റ്റുകൾ ഉണ്ടായി. 

ഏകകോശജീവികൾ ആയിരുന്ന പ്രോകാര്യോട്ടുകൾ, യൂക്കാര്യോട്ടുകൾ, ആർക്കിയ എന്നിവ മാത്രമാണ് 61 കോടി വർഷം മുൻപ് വരെയുള്ള ജീവി വിഭാഗങ്ങൾ. തുടർന്ന് ഉണ്ടായ എഡിയാക്കാര കാലഘട്ടത്തിൽ ആദ്യത്തെ ബഹുകോശജീവികൾ പ്രത്യക്ഷപ്പെട്ടു. സ്പഞ്ചുകൾ, പായലുകൾ, സയാനോബാക്ടീരിയകൾ, മിക്സോബാക്ടീരിയകൾ തുടങ്ങി വിവിധ ശാഖകളിൽ സ്വതന്ത്രമായി ബഹുകോശ സ്വഭാവം രൂപപ്പെട്ടതായി കണക്കാക്കപ്പെടുന്നു. 

ബഹുകോശജീവികളുടെ ആവിർഭാവത്തിനു ശേഷം ജീവികളുടെ പ്രത്യക്ഷമായ വൈവിധ്യത്തിൽ പെട്ടെന്ന് (ഒരു കോടി വർഷത്തോളം സമയം കൊണ്ട്) ഒരു കുതിച്ചു ചാട്ടം ഉണ്ടായി. ഇതിനെ കാംബ്രിയൻ വികാസം എന്ന് വിളിക്കുന്നു. ഇന്നത്തെ പല ജീവി പരമ്പരകളുടെയും പൂർവികരെ ഈ സമയത്ത് തന്നെ തിരിച്ചറിയാൻ സാധിക്കും. കാംബ്രിയൻ വികാസത്തിന് പല കാരണങ്ങളും ചൂണ്ടിക്കാണിക്കപ്പെടുന്നു. ഫോട്ടോസിന്തസിസ് വൻതോതിൽ നടന്നത് മൂലം അന്തരീക്ഷത്തിൽ ആദ്യമായി സ്വതന്ത്ര ഓക്സിജന്റെ അളവ് ഉയർന്നതാണ് അതിലൊന്ന്. 

ഏകദേശം 50 കോടി വർഷം മുൻപാണ് ചെടികളും പായലുകളും കരയിലേക്ക് വ്യാപിച്ചത്. ആർത്രോപോഡുകളും മറ്റ് ജീവികളും അവയെ പിന്തുടർന്നു. ഷഡ്പദങ്ങൾ ആണ് ഏറ്റവും വിജയകരമായി കരയിൽ വ്യാപിക്കുകയും ഇന്നുള്ള മൃഗങ്ങളിൽ ഭൂരിപക്ഷം വരുന്ന സ്പീഷീസുകൾ ആയി മാറുകയും ചെയ്തത്. ഏകദേശം 36.4 കോടി വർഷം മുൻപാണ് മത്സ്യങ്ങളിൽ നിന്നും ടെട്രാപോഡുകൾ ആയ ഉഭയജീവികൾ രൂപപ്പെട്ടത്. ഉഭയജീവികളിൽ നിന്നും ഉരഗവംശങ്ങൾ 15.5 കോടി വർഷം മുൻപ് രൂപപ്പെട്ടു. അവയിൽ നിന്നും സസ്തനികൾ 12.9 കോടി വർഷം മുൻപും ആഫ്രിക്കൻ ആൾക്കുരങ്ങുകൾ ഒരു കോടി വർഷം മുൻപും ആധുനിക മനുഷ്യർ രണ്ടര ലക്ഷം വർഷം മുൻപും രൂപപ്പെട്ടു. 

പക്ഷേ ഇത്തരം വലിയ മൃഗങ്ങളുടെ പരിണാമം നടന്നു എങ്കിലും ആദ്യം ഉണ്ടായ ചെറിയ ജീവികൾ ഇന്നും ഭൂമിയുടെ അധിപതികൾ ആയി തുടരുന്നു. ജീവികളുടെ കണക്ക് എടുത്താൽ ഏകകോശജീവികൾ ആയ പ്രോകാര്യോട്ടുകൾ ആണ് ഇന്നും ഭൂമിയിൽ ഏറ്റവും അധികം പിണ്ഡം ഉള്ളതും വൈവിധ്യം കാട്ടുന്നതും.

പ്രകൃതിനിർദ്ധാരണം അടക്കം പരിണാമശാസ്ത്രമേഖലയിലെ പല തത്ത്വങ്ങൾക്കും മാതൃകകൾക്കും അനേകം പ്രായോഗിക ഉപയോഗങ്ങൾ ഉണ്ട്. 

ഒരു ജീവിസമൂഹത്തിലെ ചില പ്രത്യേക ജനിതക സ്വഭാവങ്ങളെ മനുഷ്യർ മനഃപൂർവം തിരഞ്ഞെടുത്ത് നിലനിർത്തുകയും വ്യാപിപ്പിക്കുകയും ചെയ്യുന്ന പ്രക്രിയയാണ് കൃത്രിമനിർദ്ധാരണം. ഇണക്കമുള്ള മൃഗങ്ങളുടെയും ഫലവും ഭംഗിയും കൂടിയ വളർത്തു ചെടികളുടെയും രൂപീകരണത്തിനായി മനുഷ്യർ ആയിരക്കണക്കിന് വർഷങ്ങളായി ഈ പ്രക്രിയ ഉപയോഗിച്ച് വരുന്നു. 

നേരിട്ട് പ്രോട്ടീനുകളെ ഡിസൈൻ ചെയ്യുന്നതിന് പകരം ലബോറട്ടറിയിലെ ആവർത്തിച്ചുള്ള മ്യൂട്ടേഷനും കൃത്രിമനിർദ്ധാരണവും വഴി ത്വരിതപ്പെടുത്തിയ പരിണാമം നടത്തി സവിശേഷതകൾ ഉള്ള പുതിയ പ്രോട്ടീനുകളെ രൂപപ്പെടുത്തുന്ന രീതി ഇപ്പോൾ നിലവിലുണ്ട്. 

ചില ജീവികളുടെ പരിണാമചരിത്രങ്ങൾ മനസ്സിലാക്കുക വഴി ചില ശരീര ഭാഗങ്ങൾ നിർമ്മിക്കാൻ കാരണമാകുന്ന ജീനുകളെ തിരിച്ചറിയാൻ സാധിക്കും. ഇത് മനുഷ്യരിലെ വൈകല്യങ്ങളെ നിയന്ത്രിക്കാൻ ഉപയോഗപ്പെടാം. ഉദാഹരണത്തിന് മെക്സിക്കൻ ടെട്ര എന്ന മത്സ്യം ഇരുണ്ട ഗുഹകളിൽ മാത്രം ജീവിക്കുന്നതിനാൽ കാഴ്ച നഷ്ടപ്പെട്ടവയാണ്. എന്നാൽ വ്യത്യസ്ത പ്രദേശങ്ങളിൽ നിന്നുള്ള അന്ധരായ ടെട്രകളെ സങ്കരം ചെയ്തപ്പോൾ പ്രവർത്തിക്കുന്ന കണ്ണുകൾ ഉള്ള സങ്കരജീവികൾ ഉണ്ടായി. വ്യത്യസ്ത ഗുഹകളിൽ വ്യത്യസ്ത ജീനുകളിലെ മ്യൂട്ടേഷനുകൾ മൂലമാണ് കാഴ്ച ഇല്ലാതായത് എന്ന് ഇത് തെളിയിച്ചു എന്ന് മാത്രമല്ല കണ്ണിന്റെ രൂപവത്കരണത്തിൽ നിർണ്ണായകമായ ജീനുകളെ തിരിച്ചറിയാനും ഇത് വഴി സാധ്യമായി. 

വൈദ്യശാസ്ത്രത്തിൽ സ്വാഭാവികമായും പരിണാമ തത്ത്വങ്ങൾക്ക് പല ഉപയോഗങ്ങൾ ഉണ്ട്. പല പകർച്ചവ്യാധികളും വളരെ പെട്ടെന്ന് പരിണമിക്കുന്നവയാണ്. വൈറസുകൾ, ബാക്ടീരിയകൾ, ഫംഗസുകൾ, ക്യാൻസറുകൾ ഒക്കെ പ്രതിരോധവ്യവസ്ഥയോടും മരുന്നുകളോടും പരിണാമം വഴി പ്രതിരോധം നേടാറുണ്ട്. കൃഷിയിൽ കീടനാശിനികൾക്കും കളനാശിനികൾക്കും ഇതേ പ്രശ്നം ഉണ്ടാകാറുണ്ട്. രോഗാണുക്കൾക്ക്‌ പ്രതിരോധം ഉടലെടുക്കുന്നതിനെക്കുറിച്ച് പരിണാമപരമായ വിശദമായ ജ്ഞാനം കൊണ്ട് മാത്രമേ അതിനെ തടുക്കാനുള്ള രീതികൾ കണ്ടെത്താൻ കഴിയൂ. 

കമ്പ്യൂട്ടർ സയൻസിൽ എവലൂഷനറി അൽഗോരിതങ്ങളും കൃത്രിമ ജീവൻ സിമുലേഷനുകളും പതിറ്റാണ്ടുകളായി ഉപയോഗിക്കപ്പെടുന്നു.



</doc>
<doc id="200699" url="https://ml.wikipedia.org/wiki?curid=200699" title="നിപൂർ">
നിപൂർ

ഒരു പുരാതന മെസൊപ്പൊട്ടേമിയൻ നഗരമാണ് നിപൂർ. പുരാതന നിപൂർ നഗരപ്രദേശത്താണ് ഇപ്പോൾ ആധുനിക നിഫർ (നൂഫർ) [Niffer (Nuffar)] നഗരം സ്ഥിതിചെയ്യുന്നത്. ബാഗ്ദാദിന് 160 കിലോമീറ്റർ തെക്കു കിഴക്കാണ് നിഫർ നഗരത്തിന്റെ സ്ഥാനം. ബാബിലോണിന് അല്പം തെക്ക് കിഴക്കായി യൂഫ്രട്ടീസ് നദിക്കരയിലായിരുന്നു ഏറെ പരിപാവനത കല്പിക്കപ്പെട്ടിരുന്ന പുരാതന നിപൂർനഗരം സ്ഥിതിചെയ്തിരുന്നത്. പുരാതന മെസൊപ്പൊട്ടേമിയയുടെ മത-സാംസ്കാരിക മേഖലകളിലേക്ക് വെളിച്ചം വീശുന്ന ധാരാളം പുരാവസ്തുക്കൾ ഇവിടെനിന്നും കണ്ടെത്തിയിട്ടുണ്ട്. നദിയുടെ എക്കൽത്തടത്തിൽ ഉയർന്നു നിൽക്കുന്ന ചെറുകുന്നുകൾ പോലെയാണ് നഗരാവശിഷ്ടങ്ങൾ കാണപ്പെടുന്നത്. 1889 മുതൽ ഇവിടെ പുരാവസ്തു ഗവേഷണങ്ങൾ ആരംഭിച്ചു. പെൻസിൽവാനിയ സർവകലാശാലയും ഷിക്കാഗോ സർവകലാശാലയുമാണ് ഈ ഗവേണഷണങ്ങൾക്ക് നേതൃത്വം നൽകിയത്.

മെസൊപ്പൊട്ടേമിയയിൽ നഗരവത്കരണം ആരംഭിച്ചകാലം മുതൽതന്നെ നിപൂർ നഗരത്തിന് ഒരു മതകേന്ദ്രമെന്നനിലയിൽ പ്രാധാന്യം ലഭിച്ചു തുടങ്ങിയിരുന്നു. ബി.സി. 17-ആം നൂറ്റാണ്ടുവരെയും നഗരത്തിന് ഈ പ്രാധാന്യം നിലനിർത്താനായി എന്നാണ് പുരാരേഖകൾ വ്യക്തമാക്കുന്നത്. നഗര രാഷ്ട്രങ്ങൾ നിലനിന്നിരുന്ന ഈ കാലഘട്ടത്തിൽ ഉറുക് (Uruk), ഉർ (Ur), അക്കാദ് (Akkad), ഇസിൻ (Isin), ലാർസ (Larsa) തുടങ്ങിയ നഗര രാഷ്ട്രങ്ങളായിരുന്നു മാറി മാറി നിപൂർ നഗരത്തിനുമേൽ ആധിപത്യം നേടിയത്. ബി.സി. 14-ആം നൂറ്റാണ്ടിൽ "കൊടുങ്കാറ്റിന്റെ ദേവ"നായി സങ്കല്പിക്കപ്പെടുന്ന എൻലിലി(Enlil)ന്റെ ആസ്ഥാനം ഈ നഗരമായിരുന്നു.

പുരാതന നിപൂർ നഗരത്തെ രണ്ടു ഭാഗങ്ങളായി വിഭജിച്ചുകൊണ്ട് ഒഴുകിയിരുന്ന തോടിന്റെ അവശിഷ്ടങ്ങൾ ഇന്നും ഈ പ്രദേശത്തുകാണാം. നഗരത്തിന്റെ പൂർവഭാഗമാണ് പുരാവസ്തുഗവേഷകർ കൂടുതൽ പഠനവിധേയമാക്കിയത്. ദേവാലയങ്ങളും അനുബന്ധമന്ദിരങ്ങളും ഈ ഭാഗത്തായി സ്ഥിതി ചെയ്തിരുന്നു. ഇതിൽ എൻലിലിന്റെ ദേവാലയമായ ഇ-കുർ (E-Kur), എൻലിലി(Enlil)ന്റെ സഹചാരിയായിരുന്ന നിൻലിലി(Ninlil)ന്റെ ദേവാലയമായ ഇ-കി-ഉർ (E-Ki-Ur) എന്നിവയാണ് പ്രത്യേക പരാമർശമർഹിക്കുന്നത്. നഗരത്തിന്റെ പശ്ചിമ ഭാഗത്തുനിന്നും നിരവധി വാണിജ്യരേഖകൾ കണ്ടെടുത്തിട്ടുണ്ട്.

ബി.സി. ഏഴാം നൂറ്റാണ്ടിൽ അസീറിയൻ രാജാവായ ആഷുർബാനിപാൽ (Ashurbanipal) എൻലിലിന്റെ ദേവാലയം പുതുക്കിപ്പണിതു. പിന്നീട് ക്രമേണ നിപൂർ നഗരം ക്ഷയിച്ചുതുടങ്ങി. പാർഥിയൻ കാലഘട്ടത്തിൽ എൻലിൻ ദേവാലയപ്രദേശത്ത് ഒരു കോട്ട നിലനിന്നിരുന്നു. 1258-ൽ മംഗോളിയർ ഈ പ്രദേശം ആക്രമിച്ചു കൊള്ളയടിച്ചപ്പോഴോ, അതിനു മുൻപോ ആകാം ഈ നഗരം പൂർണമായി ഉപേക്ഷിക്കപ്പെട്ടതെന്നു കരുതപ്പെടുന്നു.



</doc>
<doc id="200702" url="https://ml.wikipedia.org/wiki?curid=200702" title="മേറ്റ് (പണിയിട പരിസ്ഥിതി)">
മേറ്റ് (പണിയിട പരിസ്ഥിതി)

ഗ്നോമിന്റെ രണ്ടാം പതിപ്പിൽ നിന്നും രൂപപ്പെടുത്തിയെടുത്ത ഒരു പണിയിട പരിസ്ഥിതിയാണ് മേറ്റ്. (ആംഗലേയം: MATE. സ്പാനിഷ് ഉച്ചാരണം: മാറ്റെ) മേറ്റ് എന്നതരം ലഹരിപദാർത്ഥം ഉണ്ടാക്കാൻ ഉപയോഗിക്കുന്ന യെർബാ മേറ്റ് എന്ന സസ്യത്തിന്റെ പേരിൽ നിന്നാണ് ഈ പേര് ലഭിച്ചത്. ഗ്നോം മൂന്നിന്റെ ഘടകങ്ങളുമായി ആശയക്കുഴപ്പം ഉണ്ടാകാതിരിക്കാനായിരുന്നു ഈ പേര് മാറ്റം.

ലാളിത്യത്തിന്റെ പേരിൽ വളരെയേറെ സ്വീകാര്യത ആർജിച്ചൊരു പണിയിടമായിരുന്നു ഗ്നോം. എന്നാൽ ഗ്നോമിന്റെ മൂന്നാം പതിപ്പോടു കൂടി ഗ്നോം ഷെൽ എന്ന പുതിയൊരു സമ്പർക്കമുഖമായിരുന്നു ഗ്നോം നിർമ്മാതാക്കൾ പ്രദാനം ചെയ്തത്. ഇത് ലിനക്സ് ഉപയോക്താക്കൾക്കിടയിൽ അസംതൃപ്തിയുണ്ടാക്കി. മിക്കവരും ഗ്നോം മൂന്നിനെ സ്വീകരിക്കാൻ വിമുഖത കാണിച്ചു. ഇതിനെത്തുടർന്ന് ലിനസ് ടോൾവാർഡ്സ് അടക്കമുള്ളവർ ഗ്നോം രണ്ട് പഴയ രീതിയിൽ തന്നെ വികസിപ്പിക്കണമെന്ന് ആവശ്യപ്പെട്ടു. ഇതിന്റെ ഫലമായാണ് ആർച്ച് ലിനക്സ് ഉപയോക്താവായ പെർബറോസും സംഘവും ഗ്നോം രണ്ട്, മേറ്റ് എന്ന പേരിൽ പുതുക്കി പണിയുന്നത്.

ഗ്നോമിൽ സ്വതേ ലഭ്യമായിരുന്ന ആപ്ലിക്കേഷനുകളെല്ലാം മേറ്റിനു വേണ്ടി പുതിയ പേരിൽ നിർമ്മിച്ചിട്ടുണ്ട്. അവയാണ്:

ജിടികെ+ 3യിലേക്ക് മാറാൻ മേറ്റ് വികസിപ്പിക്കുന്നവർ ആലോചിച്ചിരുന്നു. ജിടികെ+ 2ൽ തന്നെ തുടരണമെന്നും അഭിപ്രായമുണ്ടായിരുന്നു.

മേറ്റ് ഗ്നോം, കെഡിഇ, എക്സ്എഫ്സിഇ എന്നിവയെപ്പോലെ മറ്റൊരു പണിയിടമാണെന്നും ഗ്നോം രണ്ടിന്റെ ജനപ്രീതി മേറ്റിനുണ്ടാകുമെന്നും ലിനക്സ് മിന്റ് ടീം അഭിപ്രായപ്പെട്ടു. മാത്രമല്ല മേറ്റിനെ പിന്തുണക്കുമെന്ന് പ്രഖ്യാപിക്കുകയും ചെയ്തു.

പിന്നീട് കജയിൽ അൺഡു/റിഡു ചെയ്യാനുള്ള സൗകര്യം, ഡിഫ് ഫയലുകൾ മാറ്റാനുള്ള സൗകര്യം എന്നിവ കൂട്ടിച്ചേർത്തു.

മേറ്റിന്റെ പതിപ്പ് 1.2, 2012 ഏപ്രിൽ 16ന് പുറത്തിറങ്ങി. ലിനക്സ് മിന്റ് 12 ലിസ മുതൽ ലിനക്സ് മിന്റിന്റെ സ്വതേയുള്ള പണിയിടങ്ങളിൽ ഒന്നായി മേറ്റ് മാറി. ലിനക്സ് മിന്റ്, ഡെബിയൻ അധിഷ്ഠിത വിതരണം ആയത് കൊണ്ടു തന്നെ ഉബുണ്ടു, ഡെബിയൻ വിതര​ണങ്ങളിൽ മേറ്റ് പ്രവർത്തിക്കും. നിർമ്മാതാവ് ആർച്ച് ലിനക്സ് ഉപയോക്താവായത് കൊണ്ട് ആർച്ച് ലിനക്സിനുള്ള പാക്കേജുകളും ലഭ്യമാണ്. ലിനക്സ് മിന്റ് ഡെബിയൻ എഡിഷന്റെ പ്രാഥമിക പണിയിടമാണ് മേറ്റ്. സിന്നമോൺ രണ്ടാമതായും ഉപയോഗിക്കുന്നു.



</doc>
<doc id="200714" url="https://ml.wikipedia.org/wiki?curid=200714" title="ആൾ ഇന്ത്യാ കിസാൻ സഭ (അശോക റോഡ്)">
ആൾ ഇന്ത്യാ കിസാൻ സഭ (അശോക റോഡ്)

അഖില ഭാരതീയ കിസാൻ സഭ (A.I.K.S.) ഭാരത്തിലെ കമ്മ്യൂണിസ്റ്റ് പാർട്ടി ഓഫ് ഇന്ത്യ (മാർക്സിസ്റ്റ്)നോട് ആഭിമുഖ്യമുള്ള ഒരു ഇടതുപക്ഷ കർഷക സംഘടനയാണ്.


</doc>
<doc id="200716" url="https://ml.wikipedia.org/wiki?curid=200716" title="ഗണമുക്തി പരിഷത്ത്">
ഗണമുക്തി പരിഷത്ത്

ഗണമുക്തി പരിഷത്ത് അഥവാ Tripura State Tribal People's Liberation Council ത്രിപുരയിലെ ഗോത്രവർഗങ്ങൾക്കിടയിലുള്ള ഒരു ഇടതുപക്ഷ സംഘടനയാണ്.


</doc>
<doc id="200717" url="https://ml.wikipedia.org/wiki?curid=200717" title="പി. ബാലചന്ദ്രൻ">
പി. ബാലചന്ദ്രൻ

പ്രമുഖനായ മലയാള നാടകകൃത്തും ചലച്ചിത്രസംവിധായകനും തിരക്കഥാകൃത്തുമാണ് പി. ബാലചന്ദ്രൻ (ജനനം : 2 ഫെബ്രുവരി 1952).

കൊല്ലം ജില്ലയിലെ ശാസ്താം കോട്ടയിൽ പദ്മനാഭപിള്ളയുടെയും സരസ്വതിഭായിയുടെയും മകനായി ജനനം.മലയാളത്തിലെ അറിയപ്പെടുന്ന എഴുത്തുകാരൻ,സാഹിത്യ അക്കാദമി അവാർഡ് ജേതാവ്. ചലച്ചിത്ര കഥ-തിരക്കഥാകൃത്ത് എന്ന നിലയിൽ ശ്രദ്ധേയൻ."ഇവൻ മേഘരൂപൻ" എന്ന സിനിമയിലൂടെ ചലച്ചിത്രസംവിധായകനായി. കേരള സർവ്വകലാശാലയിൽ നിന്ന് മലയാളത്തിൽ ബിരുദാനന്തരബിരുദവും, അധ്യാപന രംഗത്തെ ബി.എഡ് ബിരുദവും ഒപ്പം തൃശ്ശൂർ സ്കൂൾ ഓഫ് ഡ്രാമയിൽ നിന്ന് സംവിധാനം ഐച്ഛികമായി നാടക-തീയറ്റർ കലയിൽ ബിരുദവുമെടുത്തു. 1972 ഇൽ മാതൃഭൂമി വിഷുപ്പതിപ്പ് നടത്തിയ കോളേജ് തലമത്സരത്തിൽ ‘താമസി’ എന്ന നാടകത്തിനു ഒന്നാം സ്ഥാനം ലഭിച്ചു. എംജി സർവ്വകലാശാലയിലെ സ്കൂൾ ഓഫ് ലെറ്റേർസിൽ ലക്ചറർ ആയാണ് തുടക്കം.സ്കൂൾ ഓഫ് ഡ്രാമയിൽ കുറച്ചു കാലം അദ്ധ്യാപകൻ ആയിരുന്നു.സ്കൂൾ ഓഫ് ഡ്രാമയുടെ റെപെർടറി തിയേറ്റർ ആയ ‘കൾട്’ൽ പ്രവർത്തിച്ചു. “മകുടി (ഏകാഭിനയ ശേഖരം), പാവം ഉസ്മാൻ ,മായാസീതങ്കം ,നാടകോത്സവം” എന്ന് തുടങ്ങി നിരവധി നാടകങ്ങൾ രചിച്ചു. ഏകാകി,ലഗോ,തീയറ്റർ തെറാപ്പി,ഒരു മധ്യവേനൽ പ്രണയരാവ്, ഗുഡ് വുമൻ ഓഫ് സെറ്റ്സ്വാൻ തുടങ്ങിയ നാടകങ്ങൾ സംവിധാനം ചെയ്തു.

ഉള്ളടക്കം,അങ്കിൾ ബൺ, പവിത്രം, തച്ചോളി വർഗ്ഗീസ് ചേകവർ, അഗ്നിദേവൻ (വേണുനാഗവള്ളിയുമൊത്ത്), മാനസം, പുനരധിവാസം , പോലീസ് തുടങ്ങിയ ചിത്രങ്ങൾക്ക് തിരക്കഥയും സംഭാഷണവുമെഴുതി. തൃശൂർ സ്കൂൾ ഓഫ് ഡ്രാമയിലെ അഭിനയ പരിചയം നേടി “വക്കാലത്ത് നാരായണൻ കുട്ടി, ശേഷം, പുനരധിവാസം ,ശിവം,ജലമർമ്മരം,ട്രിവാൻഡ്രം ലോഡ്ജ് തുടങ്ങിയ ചിത്രങ്ങളിൽ ശ്രദ്ധേയമായ കഥാപാത്രങ്ങളെ അവതരിപ്പിച്ചു.

1989ലെ മികച്ച നാടകരചനക്കുള്ള കേരള സാഹിത്യ അക്കാദമി അവാർഡ് പി ബാലചന്ദ്രന് “പാവം ഉസ്മാൻ” നേടിക്കൊടുത്തു. കേരളസംസ്ഥാന പ്രൊഫഷണൽ നാടക അവാർഡ് 1989ൽ നേടി.”പ്രതിരൂപങ്ങൾ” എന്ന നാടകരചനക്കായിരുന്നു അത്. “പുനരധിവാസം” എന്ന ചിത്രത്തിന്റെ തിരക്കഥക്ക് 1999ലെ കേരള ചലച്ചിത്ര അക്കാദമി അവാർഡ് നേടി. മികച്ച നാടക രചനക്കുള്ള 2009ലെ കേരള സംഗീതനാടക അക്കാദമി അവാർഡും പി ബാലചന്ദ്രനായിരുന്നു.




</doc>
<doc id="200719" url="https://ml.wikipedia.org/wiki?curid=200719" title="സെലസ്റ്റിയ">
സെലസ്റ്റിയ

ക്രിസ് ലോറൽ നിർമ്മിച്ച ഒരു ത്രിമാന ജ്യോതിശാസ്ത്ര ആപ്ലികേഷനാണ് സെലസ്റ്റിയ. ഹിപ്പാർകോസ് കാറ്റലോഗിന്റെ അടിസ്ഥാനത്തിൽ എഴുതപ്പെട്ട ഈ ആപ്ലിക്കേഷൻ സമയ, കാല, ദിശാ, വേഗ ഭേദമെന്യേ യഥാർത്ഥ പ്രപഞ്ചത്തിലൂടെയെന്ന വണ്ണം സഞ്ചരിക്കാൻ അനുവദിക്കുന്നു. ഓപ്പൺജിഎൽ ഉപയോഗിച്ച് ചെറിയ സ്പേസ് ക്രാഫ്റ്റുകൾ മുതൽ ഭീമാകാരമായ ഗാലക്സികളെ വരെ ത്രിമാന രൂപത്തിൽ കാണാൻ സെലസ്റ്റിയ അവസരമൊരുക്കുന്നു. എല്ലാ നിലയ്ക്കും ഒരു ഡെസ്ക്ടോപ്പ് നക്ഷത്രബംഗ്ലാവിന്റെ അനുഭൂതി സമ്മാനിക്കാൻ ഉദ്ദേശിച്ചാണ് സെലസ്റ്റിയ പുറത്തിറക്കിയിട്ടുള്ളത്.

നാസയും യൂറോപ്യൻ സ്പേസ് ഏജൻസിയും വിവിധ വിദ്യാഭ്യാസ, നിരീക്ഷണ കാര്യങ്ങൾക്കായി സെലസ്റ്റിയയെ ഉപയോഗിച്ചിട്ടുണ്ട്.

ഗ്നു സാർവ്വജനിക അനുവാദപത്രം പ്രകാരം ഇറങ്ങുന്ന സെലസ്റ്റിയ ലിനക്സ്, വിൻഡോസ്, മാക്ക് ഓപ്പറേറ്റിംഗ് സിസ്റ്റങ്ങളിൽ ലഭ്യമാണ്.

ഹിപ്പാർകോസ് സൂചികയിലെ 118,322 നക്ഷത്രങ്ങളെ സെലസ്റ്റിയയിലൂടെ കാണാവുന്നതാണ്. ഗ്രഹങ്ങളുടെ ചലനവീഥിയെ സംബന്ധിക്കുന്നയിൽ വിഎസ്ഓപി സിദ്ധാന്തമാണ് സെലസ്റ്റിയ ഉപയോഗിക്കുന്നത്. ഇതു കാരണം ഉപയോക്താവിന് സൂര്യ, ചന്ദ്ര ഗ്രഹണങ്ങൾ, ഗ്രഹങ്ങളുടെ ചലനവീഥി (സൗരേതര ഗ്രഹങ്ങളടക്കം), കുള്ളൻ ഗ്രഹങ്ങൾ, ഉപഗ്രഹങ്ങൾ, ധൂമകേതുക്കൾ, വാൽനക്ഷത്രങ്ങൾ, കൃത്രിമോപഗ്രഹങ്ങൾ, സ്പേസ് ക്രാഫ്റ്റുകൾ എന്നിവയെല്ലാം ദർശിക്കാനാവും. ഉപയോക്താവിന് ഓരോ ഗ്രഹത്തേയും കാണുന്ന രീതി, ഗ്രഹങ്ങളുടെ എണ്ണം എന്നിവയെല്ലാം ക്രമീകരിക്കാനുമാവും.

ഉപയോക്താവിന് കീബോഡുപയോഗിച്ച് 0.001 മീറ്റർ/സെക്കന്റ് മുതൽ ദശലക്ഷക്ക​ണക്കിന് പ്രകാശവർഷം/സെക്കന്റ് വരെ വേഗതയിൽ പ്രപഞ്ചത്തിലൂടെ സഞ്ചരിക്കാനാവും. എങ്ങോട്ട് വേണമെങ്കിലും ദൃശ്യ കോണളവ് മാറ്റാവുന്നതാണ്. നക്ഷത്രങ്ങൾ, ഗ്രഹങ്ങൾ, ഉപഗ്രഹങ്ങൾ, കൃത്രിമോപഗ്രഹങ്ങൾ, ശൂന്യാകാശ വസ്തുക്കൾ, ധൂമകേതുക്കൾ എന്നിവയെ പിന്തുടരാൻ ഉപയോക്താവിനാകും. 10,000ഓളം നക്ഷത്രക്കൂട്ടങ്ങളെ സെലസ്റ്റിയയിൽ കാണാനാകും.

മുമ്പുള്ള പ്രപഞ്ചത്തെ കുറിച്ചോ, ഭാവിയിലെ പ്രപഞ്ചത്തെ കുറിച്ചോ കാര്യമായ വിവരങ്ങൾ ഉൾപ്പെടുത്തിയിട്ടില്ലെങ്കിലും സെലസ്റ്റിയയിൽ എത്ര കാലം വേണെമെങ്കിലും മുന്നോട്ടോ പിന്നോട്ടോ സമയം മാറ്റാം. ഗ്രഹങ്ങളുടെ എണ്ണം, സ്ഥലങ്ങൾ, വലയങ്ങൾ, ഗ്രഹണങ്ങൾ, മേഘങ്ങൾ, ഉദയാസ്തമയങ്ങൾ, നെബുലാ വാതങ്ങൾ, സൗരജ്വാലകൾ എന്നിങ്ങനെയുള്ള ധാരാളം അധിക വിവരങ്ങളും സെലസ്റ്റിയയിൽ കാണാം.

ഗ്രഹങ്ങൾ തമ്മിലുള്ള ദൂരം, അവയുടെ ആരം, ദിനദൈർഘ്യം, ശരാശരി തമോവസ്തു ഊഷ്മാവ്, സൂര്യനെ അപേക്ഷിച്ചുള്ള പ്രകാശ തീവ്രത, പ്രകാശരാജീ വർഗ്ഗങ്ങൾ, നക്ഷത്രങ്ങളുടെ റേഡിയേഷനുകൾ, പ്രതലോഷ്മാവ് എന്നീ വിവരങ്ങളും സെലസ്റ്റിയയിൽ കാണാവുന്നതാണ്.

സെലസ്റ്റിയ ഭൂമിയെ ഒരു സ്ഫിറോയിഡ് ആയാണ് പരിഗണിച്ചിട്ടുള്ളത്. ഭൂമിയുടെ ക്രമമല്ലാത്ത പ്രതലം കാരണം താഴ്ന്ന ദൂരത്തിൽ സഞ്ചരിക്കുന്ന കൃത്രിമോപഗ്രഹങ്ങൾ മിക്കവാറും തെറ്റായ സ്ഥലങ്ങളിലാണ് കാണപ്പെടാറുള്ളത്.

സെലസ്റ്റിയയിൽ ധാരാളെ ജ്യോതിശാസ്ത്ര വസ്തുക്കളെ ഉൾപെടുത്തിയിട്ടില്ല. ചരനക്ഷത്രങ്ങൾ, സൂപ്പർനോവകൾ, തമോഗർത്തങ്ങൾ, നെബുലകൾ തുടങ്ങിയവ ഉദാഹരണങ്ങളാണ്. ചിലതെല്ലാം കൂട്ടിച്ചേർക്കലുകളായി ലഭ്യമാണ്. നൂറോളം നക്ഷത്രങ്ങളുടെ മാത്രമേ വിവരങ്ങൾ സെലസ്റ്റിയയിൽ കൃത്യമായി രേഖപ്പെടുത്തിയിട്ടുള്ളൂ. അതിനാൽ ഉൾപ്പെടാത്ത നക്ഷത്രങ്ങൾ പലപ്പോഴും ചലിക്കാതെയും നക്ഷത്ര സ്വഭാവങ്ങൾ കാണിക്കാതെയും ഇരിക്കുന്നത് കാണപ്പെടാറുണ്ട്.

സൂര്യനിൽ നിന്നും ഏതാനും പ്രകാശവർഷങ്ങൾ അപ്പുറത്തേക്ക് മാത്രമേ സെലസ്റ്റിയയിൽ നക്ഷത്രങ്ങളൊള്ളൂ. അതു കൊണ്ട് തന്നെ ചില നക്ഷത്രങ്ങളെയും അവയുടെ ഗ്രഹങ്ങളെയും സെലസ്റ്റിയ പരിഗണിക്കാറില്ല.

സജീവമായ ഒരു ഉപഭോക്തൃ സമൂഹം പ്രദാനം ചെയ്യുന്ന പത്ത് ജിബിയോളം കൂട്ടിച്ചേർക്കലുകൾ സെലസ്റ്റിയക്കായി ലഭ്യമാണ്.

ഭീമാകാരമായ നീല, ചുവപ്പ് നക്ഷത്രങ്ങൾ, ചുവന്നതും തവിട്ട് നിറമുള്ളതുമായ കുള്ളൻ ഗ്രഹങ്ങൾ, ന്യൂട്രോൺ നക്ഷത്രങ്ങൾ, തിരിയുന്ന പൾസാറുകൾ, കറങ്ങുന്ന തമോഗർത്തങ്ങൾ, പ്രോട്ടോ നക്ഷത്രങ്ങൾ, നക്ഷത്ര നഴ്സറി നെബുല, റെഡ്ഷിഫ്റ്റുകൾ, ഭൂശാസ്ത്ര ഗ്രഹ ചിത്രങ്ങൾ, കറങ്ങുന്ന കാന്തിക മേഖലകൾ, അനിമേഷനോട് കൂടിയ സൗര തീ ജ്വാലകൾ, ധ്രുദീപ്തികൾ, പർവ്വതങ്ങൾ, അഗ്നിപർവ്വതങ്ങൾ, മുമ്പുണ്ടായിട്ടുള്ള കൂട്ടിമുട്ടലുകൾ എന്നിവയെല്ലാം കൂട്ടിച്ചേർക്കലുകളായി ലഭ്യമാണ്.

സിബിഎസ് ടെലിവിഷനിലെ എൻസിഐഎസ് പരമ്പരയിൽ ഒരു എപ്പിസോഡ് സെലസ്റ്റിയയെ കുറിച്ചായിരുന്നു. കഥാപാത്രമായ തിമോത്തി മക്ഗീ സെലസ്റ്റിയയുടെ ഉപയോഗങ്ങളെ കുറിച്ചും, കൂട്ടിച്ചേർക്കലുകളെ കുറിച്ചും വിവരിച്ചിരുന്നു.

സെലസ്റ്റിയ നിർമ്മാതാക്കൾ നിർമ്മിച്ച ചിത്രങ്ങൾ ദ ഡേ ആഫ്റ്റർ ടുമാറോ എന്ന സിനിമയിലും ടെലിവിഷൻ പരമ്പരയായ ദ ആൻഡ്രോമിഡ സ്ട്രെയിനിലും ഉപയോഗിച്ചിരുന്നു.

സയൻസ് ചാനലിന്റെ ത്രൂ ദ വോംഹോളിലും സെലസ്റ്റിയ പ്രത്യക്ഷപ്പെട്ടിരുന്നു.


</doc>
<doc id="200723" url="https://ml.wikipedia.org/wiki?curid=200723" title="എം.ജെ. രാധാകൃഷ്ണൻ">
എം.ജെ. രാധാകൃഷ്ണൻ

ഒരു മലയാളചലച്ചിത്രഛായാഗ്രാഹകനാണ് എം.ജെ. രാധാകൃഷ്ണൻ. 2011-ലേതുൾപ്പെടെ മികച്ച ഛായാഗ്രാഹകനുള്ള കേരള സംസ്ഥാന ചലച്ചിത്രപുരസ്കാരം 6 തവണ ഇദ്ദേഹത്തിനു ലഭിച്ചിട്ടുണ്ട്.



തിരുവനന്തപുരത്തെ സ്വകാര്യ ആശുപത്രിയിൽ ഹൃദയാഘാതത്തെ തുടർന്ന് ആണ് 
അന്ത്യം.


</doc>
<doc id="200728" url="https://ml.wikipedia.org/wiki?curid=200728" title="ഗുരു പൂജ">
ഗുരു പൂജ

ആഷാഢം മാസത്തിലെ പൌർണമി ദിവസമാണ് ഗുരു പൂർണിമയായി ആഘോഷിക്കുന്നത്.ഉള്ളിലെ അജ്ഞാനത്തെ മാറ്റി ജ്ഞാനത്തെ നിറക്കുന്നവനാണ് ഗുരു.ഇന്ന് നമ്മുടെ സമൂഹത്തിൽ നിന്നും അപ്രത്യക്ഷമായിക്കൊണ്ടിരിക്കുന്ന ഒരു സംസ്കാരം . നമുക്ക് അറിവ് പകർന്നു തരുന്ന ഗുരുക്കന്മാരെ വന്ദി ക്കുന്നത് വളരെ ശ്രേയസ്കരമാണ്. നമ്മളിലുള്ള ഈശ്വരന്റെ അംശത്തെ തിരിച്ചറിയാൻ നമ്മളെ സഹായിക്കുന്നവനാണ് ഗുരു. ആ ഗുരുവിനെ ആദരിക്കുന്നതിനു വേണ്ടിയാണ് ഗുരു പൂജ നടത്തുന്നത്.

</doc>
<doc id="200729" url="https://ml.wikipedia.org/wiki?curid=200729" title="നാർമടിപ്പുടവ">
നാർമടിപ്പുടവ

സാറാ തോമസ് എഴുതിയ നോവലാണ് നാർമടിപ്പുടവ. 1979-ലെ നോവൽ വിഭാഗത്തിലുള്ള കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിച്ചിരുന്നു .


</doc>
<doc id="200731" url="https://ml.wikipedia.org/wiki?curid=200731" title="ഇല്ലം (നോവൽ)">
ഇല്ലം (നോവൽ)

ജോർജ്ജ് ഓണക്കൂർ എഴുതിയ നോവലാണ് ഇല്ലം. ഇതിന് 1980-ൽ നോവൽ സാഹിത്യത്തിനുള്ള കേരള സാഹിത്യ അക്കാദമി പുരസ്കാരം ലഭിച്ചിട്ടുണ്ട് .


</doc>
<doc id="200733" url="https://ml.wikipedia.org/wiki?curid=200733" title="സുദീപ് കുമാർ">
സുദീപ് കുമാർ

ഒരു മലയാളചലച്ചിത്രപിന്നണിഗായകനാണ് സുദീപ് കുമാർ. 2011-ലെ മികച്ച ഗായകനുള്ള കേരളസംസ്ഥാന ചലച്ചിത്രപുരസ്കാരം ഇദ്ദേഹത്തിനു ലഭിച്ചു. 1998-ൽ താലോലം എന്ന ചിത്രത്തിലാണ് ഇദ്ദേഹം ആദ്യമായി പാടിയത്.

ആലപ്പുഴ പുന്നപ്ര സ്വദേശിയായ സുദീപ് കുമാർ എഴുത്തുകാരനായ കൈനകരി സുരേന്ദ്രന്റേയും കെ.എം. രാജമ്മയുടേയും രണ്ട് ആൺമക്കളിൽ മൂത്തവനായി ജനിച്ചു. ശാസ്ത്രീയസംഗീതം അഭ്യസിച്ചിരുന്ന സുദീപ് സ്‌കൂൾതലത്തിൽ പരിപാടികളിൽ പങ്കെടുത്തിരുന്നു. പത്താം ക്ലാസിൽ പഠിക്കുമ്പോൾ ആലപ്പുഴ ജില്ലാ സ്‌കൂൾ കലോത്സവത്തിൽ ലളിതഗാനം, ശാസ്ത്രീയസംഗീതം, മിമിക്രി, മോണോആക്ട് എന്നീ ഇനങ്ങളിൽ പങ്കെടുക്കുകയും ആ വർഷത്തെ കലാപ്രതിഭയാകുകയും ചെയ്തു. ആലപ്പുഴ എസ്.ഡി. കോളേജിൽ പ്രീഡിഗ്രിക്ക് പഠിക്കുന്ന കാലത്ത് കോളെജിലെ ഗായക സംഘത്തിലും പുറത്തുള്ള ചെറിയ ട്രൂപ്പുകളിലും ചലച്ചിത്രഗാനങ്ങൾ പാടിത്തുടങ്ങി. പ്രീഡിഗ്രി പരീക്ഷയ്ക്കു ശേഷം പ്രൊഫഷണൽ ഗാനമേള ട്രൂപ്പിൽ പ്രവേശിച്ചു. ആലപ്പുഴ ബ്ലൂഡയമണ്ട്‌സ് ഉൾപ്പെടെയുള്ള ട്രൂപ്പുകളിൽ പ്രവർത്തിച്ചിരുന്നു.

തിരുവനന്തപുരം സചേതനയുടെ നാടകത്തിനു വേണ്ടി കലവൂർ ബാലൻ സംഗീതസംവിധാനം നിർവ്വഹിച്ച ഗാനമാണ് സുദീപിന്റെ ശബ്ദത്തിൽ ആദ്യമായി റെക്കോർഡ് ചെയ്തത്. എസ്.ഡി. കോളേജിൽ തന്നെ ഡിഗ്രി വിദ്യാഭ്യാസം നടത്തിയ സുദീപ് വിദ്യാർഥി രാഷ്ട്രീയത്തിലും സജീവമായി പ്രവർത്തിച്ചു. കോളേജ് യൂണിയൻ ജനറൽ സെക്രട്ടറിയും ചെയർമാനുമായി തിരഞ്ഞെടുക്കപ്പെട്ടു. ബി.എ. മലയാളം വിജയിച്ച ശേഷം തിരുവനന്തപുരം ഗവൺമെന്റ് ലോ കോളേജിൽ എൽ.എൽ.ബി. പഠനത്തിനായി പ്രവേശിച്ചു. ഈ സമയത്തും ഗാനമേള ട്രൂപ്പുകളിൽ സജീവമായിരുന്നു. അതോടൊപ്പം പി. ജയചന്ദ്രൻ, ഉണ്ണിമേനോൻ, എ.ജി. ശ്രീകുമാർ എന്നിവരുടെ ഭക്തിഗാന കാസറ്റുകൾക്ക് ട്രാക്ക് പാടിയിരുന്നു.

1998 ജനുവരി 6-ന് തിരുവനന്തപുരം എസ്.എസ്. സ്റ്റുഡിയോയിൽ ഒരു ലളിതഗാന കാസറ്റിനുവേണ്ടി ട്രാക്ക് പാടിയ അവസരത്തിൽ ജോണി സാഗരികയുടെ പ്രൊഡ്യൂസർ സുദീപിന്റെ ഗാനം കേൾക്കുകയും സംഗീതസംവിധായകർക്ക് പരിചയപ്പെടുത്തിക്കൊടുക്കാമെന്ന് വാക്കു നൽകുകയും ചെയ്തു. സുദീപിന്റെ ഗാനങ്ങൾ രവീന്ദ്രൻ മാസ്റ്ററേയും കൈതപ്രത്തേയും അദ്ദേഹം കേൾപ്പിച്ചു. ഒരു മാസത്തിനു ശേഷം ജോണി സാഗരിക സുദീപിനെ കൊച്ചിയിലേക്കു വിളിപ്പിക്കുകയും അവിടെ നിന്നും കോഴിക്കോട് എത്തി കൈതപ്രം രചനയും സംഗീതവും നൽകുന്ന താലോലം എന്ന ചിത്രത്തിൽ പാടാൻ അവസരം നൽകുകയും ചെയ്തു. താലോലത്തിൽ "തേൻനിലാവിലെൻ" എന്ന സി.ഡി. ഫില്ലർ ഗാനം സുദീപ് ആലപിച്ചു. തുടർന്നാണ് ദയ എന്ന ചിത്രത്തിന്റെ കാസറ്റിൽ ഫില്ലർ ഗാനം പാടാൻ അവസരം ലഭിച്ചത്. തുടർന്ന് രണ്ടു വർഷത്തോളം ഇത്തരത്തിലുള്ള ഗാനങ്ങൾ പാടാൻ അവസരങ്ങൾ തുടർച്ചയായി ലഭിച്ചു. ഇത് ഗാനമേളകളിൽ സുദീപിന്റെ പ്രതിഫലം ഉയർത്താൻ ഉപകരിച്ചിരുന്നു.

1999-ൽ സുദീപ് സംഗീതസംവിധായകൻ ദേവരാജനെ വീട്ടിൽ സന്ദർശിച്ചു. പിന്നീട് അദ്ദേഹം അവിടെ നിത്യസന്ദർശകനായിരുന്നു. എൽ.എൽ.ബി. പഠനം പൂർത്തിയാക്കിയ സുദീപ് ഒരു വർഷം വക്കീലായി പ്രാക്ടീസ് ചെയ്തു. ഈ സമയത്താണ് ചലച്ചിത്രസംവിധായകനായ വിനയനെ സുദീപ് പരിചയപ്പെടുന്നത്. അങ്ങനെ ഊമപ്പെണ്ണിന്‌ ഉരിയാടാപ്പയ്യൻ എന്ന ചിത്രത്തിൽ പാടാൻ സുദീപിന് അവസരം ലഭിച്ചു. ഈ ചിത്രത്തിലെ "അധരം സഖീ" എന്ന ഗാനമാണ് സുദീപ് ആദ്യമായി പാടി ചലച്ചിത്രത്തിൽ വന്നത്. തുടർന്ന് വിനയന്റെ തന്നെ കാട്ടുചെമ്പക'ത്തിലും 'വെള്ളിനക്ഷത്ര'ത്തിലും സുദീപിന് അവസരങ്ങൾ ലഭിച്ചു. പിന്നീട് എം. ജയചന്ദ്രന്റെ സംഗീതസംവിധാനത്തിൽ നിരവധി ഗാനങ്ങൾ ജനപ്രിയമായി മാറി.


</doc>
<doc id="200736" url="https://ml.wikipedia.org/wiki?curid=200736" title="എണ്ണപ്പാടം (നോവൽ)">
എണ്ണപ്പാടം (നോവൽ)

എൻ.പി. മുഹമ്മദ് എഴുതിയ നോവലാണ് എണ്ണപ്പാടം. ഈ കൃതിക്ക് നോവൽ സാഹിത്യത്തിനുള്ള 1981-ലെ കേരള സാഹിത്യ അക്കാദമി പുരസ്കാരം ലഭിച്ചിട്ടുണ്ട് .


</doc>
<doc id="200738" url="https://ml.wikipedia.org/wiki?curid=200738" title="നായ്പൊങ്ങൻ">
നായ്പൊങ്ങൻ

നായ്ക്കളിൽ വൈറസ്ബാധ മൂലമുണ്ടാകുന്ന ഗുരുതര രോഗമാണ് നായ്പൊങ്ങൻ. കടുത്ത പനി, ഭക്ഷണത്തോട് വിരക്തി, കണ്ണിൽനിന്നും മൂക്കിൽനിന്നുമുള്ള പച്ചയും മഞ്ഞയും നിറമാർന്ന കൊഴുത്ത സ്രവം, പീളകെട്ടിയ കണ്ണുകൾ, ചുമ, വയറിന്റെ അടിഭാഗത്തും തുടയിലും പഴുപ്പു കെട്ടിയ കുമിളകൾ എന്നിവയാണ് രോഗലക്ഷണങ്ങൾ. കുമിളകൾ കാണുന്നതുകൊണ്ടാണ് ഈ രോഗം നായ്പൊങ്ങൻ എന്ന പേരിൽ അറിയപ്പെടുന്നത്. വായുവിലൂടെയും ഭക്ഷണത്തിലൂടെയും ഈ രോഗം പടരുന്നു. നായക്കുട്ടികളിൽ ഇത് മാരകമാണ്.

രോഗലക്ഷണങ്ങൾ കണ്ടു തുടങ്ങിയശേഷം ന്യൂമോണിയ ബാധിച്ച് രോഗം മൂർഛിക്കുന്നു. ചിലപ്പോൾ തലച്ചോറിനെ ബാധിച്ച് അപസ്മാരം പോലെയുള്ള ലക്ഷണങ്ങളും കാണിയ്ക്കും. ചില നായകളിൽ ഛർദിയും വയറിളക്കവും കണ്ടേക്കാം. രോഗം മൂർച്ഛിക്കുമ്പോൾ നായ്ക്കളുടെ കാലുകൾക്ക് തളർച്ച ബാധിക്കുന്നു. ആദ്യഘട്ടത്തിൽ പിൻകാലുകൾ തളരുന്നതായും ക്രമേണ മുൻകാലുകളും തളർന്നു പോകുന്നതായും കണ്ടുവരുന്നു. താടിയെല്ല് ഇടവിട്ട് വിറയ്ക്കുന്നതായും ഉമിനീർ ക്രമാതീതമായി ഒലിക്കുന്നതായും കാണാം. ചിലപ്പോൾ നായ അറിയാതെതന്നെ മലമൂത്ര വിസർജനം നടക്കുന്നു. രോഗലക്ഷണങ്ങൾ വച്ചുതന്നെ രോഗനിർണയം നടത്താവുന്നതാണ്.

ശ്രദ്ധാപൂർവമായ പരിചരണത്തിലൂടെയും തുടക്കത്തിലേയുള്ള ചികിത്സകൊണ്ടും രോഗത്തെ ഒരുപരിധിവരെ സുഖപ്പെടുത്താമെങ്കിലും വൈറസ് മൂലമുള്ള രോഗമായതിനാൽ ചികിത്സ ഫലപ്രദമാകാറില്ല. എന്നാൽ പ്രതിരോധശേഷി കൂടുതലുള്ള നായകൾ ചിലപ്പോൾ രോഗവിമുക്തി നേടാറുണ്ട്. ചികിത്സയ്ക്കായി ആന്റിബയോട്ടിക്കുകൾ, വേദന സംഹാരികൾ, പനി കുറയ്ക്കുന്ന ഔഷധങ്ങൾ, അപസ്മാരം കുറയ്ക്കുന്ന ഔഷധങ്ങൾ എന്നിവ ഉപയോഗിക്കുന്നു.

നായ്പൊങ്ങൻ രോഗത്തിനെതിരായി ഫലപ്രദമായ പ്രതിരോധ കുത്തിവയ്പ് ലഭ്യമാണ്. 6 ആഴ്ച പ്രയാമുള്ളപ്പോൾത്തന്നെ ആദ്യത്തെ കുത്തിവയ്പ് നൽകേണ്ടതാണ്. അതിനുശേഷം 2-4 ആഴ്ച ഇടവിട്ട് 16 ആഴ്ച പ്രായമാകുന്നതുവരെ ഓരോ അധികഡോസ് കുത്തിവയ്പ് നടത്തേണ്ടതാണ്. അതിനുശേഷം ഓരോ വർഷവും ബൂസ്റ്റർഡോസ് നൽകണം.



</doc>
<doc id="200747" url="https://ml.wikipedia.org/wiki?curid=200747" title="പാണ്ഡവപുരം (നോവൽ)">
പാണ്ഡവപുരം (നോവൽ)

സേതു എഴുതിയ നോവലാണ് പാണ്ഡവപുരം. നോവൽ സാഹിത്യത്തിനുള്ള 1982-ലെ കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിച്ചിട്ടുണ്ട് .
ഈ കൃതി 6 ഭാഷകളിലേയ്ക്ക് വിവർത്തനം ചെയ്യപ്പെട്ടിട്ടുണ്ട്. മലയാളത്തിലും ബംഗാളിയിലും ഈ നോവലിനെ ആസ്പദമാക്കി ചലച്ചിത്രങ്ങളും നിർമ്മിക്കപ്പെട്ടിട്ടുണ്ട്. 


</doc>
<doc id="200749" url="https://ml.wikipedia.org/wiki?curid=200749" title="നീലൻ">
നീലൻ

പ്രമുഖ മലയാള മാധ്യമ പ്രവർത്തകനും സിനിമ-നാടകസംബന്ധിയായ നിരവധി പുസ്തകങ്ങളുടെ രചയിതാവുമാണ് നീലൻ എന്നറിയപ്പെടുന്ന എം.പി. നീലകണ്ഠൻ (ജനനം : 11 സെപ്റ്റംബർ 1949).
ഭരത് അവാർഡ് ജേതാവും സാമൂഹിക പരിഷ്കർത്താവുമായിരുന്ന പ്രേംജിയുടെയും ആര്യ അന്തർജനത്തിന്റെയും മകനായി 1949 സെപ്റ്റംബർ 11-ന് തൃശ്ശൂരിൽ ജനിച്ചു. അന്തരിച്ച നടൻ കെ.പി.എ.സി. പ്രേമചന്ദ്രൻ, ഹരീന്ദ്രനാഥൻ, ഇന്ദുചൂഡൻ, സതി എന്നിവരാണ് സഹോദരങ്ങൾ. തൃശ്ശൂർ എക്സ്‌പ്രസ്സ്‌ ദിനപത്രത്തിൽ 23 വർഷം പ്രവർത്തിച്ചു. 13 വർഷം ഏഷ്യാനെറ്റ്‌ ന്യൂസിന്റെ ചീഫ്‌ ന്യൂസ്‌ എക്സിക്യൂട്ടീവ്‌ എഡിറ്ററായിരുന്നു. ദൃശ്യകല മാസികയുടെയും തൃശ്ശൂരിലെ ഫിലിം സൊസൈറ്റി പ്രസ്ഥാനത്തിന്റെയും സജീവ പ്രവർത്തകനായിരുന്നു. സിനിമ-നാടകസംബന്ധിയായ ലേഖനങ്ങളും പുസ്തകങ്ങളും രചിച്ചിട്ടുണ്ട്‌. അച്ഛനെക്കുറിച്ചെഴുതിയ അച്ഛൻ എന്ന കൃതി 2002ൽ കേരളസാഹിത്യ അക്കാദമി അവാർഡു നേടി. മികച്ച ടെലിവിഷൻ ഡോക്യുമെന്ററിക്കുള്ള സംസ്ഥാനസർക്കാർ അവാർഡ്‌ രണ്ടുതവണ നേടിയിട്ടുണ്ട്‌. ഇപ്പോൾ അമൃത ടി.വി.യുടെ ചീഫ് എക്സിക്യുട്ടീവ് എഡിറ്ററാണ് നീലൻ.




</doc>
<doc id="200751" url="https://ml.wikipedia.org/wiki?curid=200751" title="മഹാപ്രസ്ഥാനം">
മഹാപ്രസ്ഥാനം

മാടമ്പ് കുഞ്ഞുകുട്ടൻ രചിച്ച നോവലാണ് മഹാപ്രസ്ഥാനം. നോവൽ സാഹിത്യത്തിനുള്ള 1983-ലെ കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിക്കുകയുണ്ടായി. 


</doc>
<doc id="200752" url="https://ml.wikipedia.org/wiki?curid=200752" title="ജി.പി. രാമചന്ദ്രൻ">
ജി.പി. രാമചന്ദ്രൻ

പ്രമുഖനായ മലയാളചലച്ചിത്രനിരൂപകനാണ് ജി.പി. രാമചന്ദ്രൻ(ജനനം :1963)
പാലക്കാട്ടെ മണ്ണാർക്കാട്ട്‌ എ.പി.നാരായണന്റെയും ജി.പി.ദേവകിയുടെയും മകനായി 1963ൽ ജനിച്ചു. പെരുവയൽ സെന്റ്‌ സേവ്യേഴ്‌സ്‌ യുപി.സ്‌കൂളിലും ദേവഗിരി സേവിയോ ഹൈസ്‌കൂളിലും ദേവഗിരി കോളജിലും പഠിച്ചു. ഗണിതശാസ്‌ത്രത്തിൽ ബിരുദവും മലയാള ഭാഷയിലും സാഹിത്യത്തിലും ബിരുദാനന്തര ബിരുദവും നേടി.

രണ്ടു പതിറ്റാണ്ടിലധികം കാലമായി ചലച്ചിത്രനിരൂപണരംഗത്തു പ്രവർത്തിക്കുന്ന ജി പി രാമചന്ദ്രൻ എഴുതിയ നൂറുകണക്കിന് ലേഖനങ്ങൾ മലയാളത്തിലെ വലുതും ചെറുതുമായ ആനുകാലികങ്ങളിൽ പ്രസിദ്ധീകരിച്ചിട്ടുണ്ട്. 
അമ്പത്തിനാലാമത് ദേശീയ ചലച്ചിത്ര അവാർഡിന്റെ ഭാഗമായി 2006ലെ ഏറ്റവും നല്ല നിരൂപകനുള്ള രാഷ്ട്രപതിയുടെ സ്വർണകമലത്തിനർഹനായി.

1998ലെ സംസ്ഥാനസർക്കാർ ചലച്ചിത്ര അവാർഡിനർഹമായ സിനിമയും മലയാളിയുടെ ജീവിതവും(എസ് പി സി എസ്), 2009ലെ സംസ്ഥാനസർക്കാർ ചലച്ചിത്ര അവാർഡിനർഹമായ മലയാള സിനിമ - ദേശം, ഭാഷ, സംസ്‌ക്കാരം(കേരള ഭാഷാ ഇൻസ്റ്റിറ്റിയൂട്ട്), 2011ലെ സംസ്ഥാനസർക്കാർ ചലച്ചിത്ര അവാർഡിനർഹമായ ലോകസിനിമ കാഴ്ചയും സ്ഥലകാലങ്ങളും(എസ് പി സി എസ്) എന്നീ പുസ്തകങ്ങൾക്കു പുറമെ, കളങ്കം പുരളാത്ത ഒരു ഇമേജിനു വേണ്ടി, 25 ലോക സിനിമകൾ, ഇന്ത്യൻ സിനിമയിൽ നിന്ന് ഇന്ത്യയെ കണ്ടെത്തുമ്പോൾ(ചിന്ത), ലോകസിനിമായാത്രകൾ(ലീഡ് ബുക്‌സ്), പച്ചബ്ലൗസ്(പ്രോഗ്രസ്) എന്നീ പുസ്തകങ്ങളും പ്രസിദ്ധീകരിച്ചിട്ടുണ്ട്. 2003ലെ ഏറ്റവും നല്ല ചലച്ചിത്രസംബന്ധിയായ ലേഖനത്തിനുള്ള സംസ്ഥാനസർക്കാർ പുരസ്‌കാരവും ലഭിച്ചിട്ടുണ്ട്.

കേരള സർക്കാരിന്റെ പ്രഥമ സംസ്‌ക്കാരകേരളം അവാർഡുൾപ്പെടെ മറ്റവാർഡുകളും നേടിയിട്ടുള്ള ജി. പി. രാമചന്ദ്രൻ, ദേശീയ ചലച്ചിത്ര അവാർഡ് (രചനാ വിഭാഗം), അന്താരാഷ്ട്ര ഡോക്കുമെന്ററി/ഹ്രസ്വചിത്ര മേള, കേരളസംസ്ഥാന ടെലിവിഷൻ അവാർഡ്, സാഹിത്യ അക്കാദമി അവാർഡ്, സൈൻസ് ഇന്ത്യൻ കഥേതര ചലച്ചിത്രമേള, വിബ്ജിയോർ ചലച്ചിത്ര മേള, ജോൺ ഏബ്രഹാം പുരസ്‌കാരം, എസ് ബി ടി മാധ്യമ അവാർഡ് എന്നിവയുടെ ജൂറികളിൽ അംഗമായി പ്രവർത്തിച്ചിട്ടുണ്ട്.

ചന്ദ്രിക ആഴ്ചപ്പതിപ്പിൽ ഉൾക്കാഴ്ച എന്ന പേരിലും യുവധാര മാസികയിൽ ലോകസിനിമ എന്ന പേരിലുമുള്ള ചലച്ചിത്രസംബന്ധിയായ സ്ഥിരം പംക്തികൾ കൈകാര്യം ചെയ്തു വരുന്നു.
കേരളസംസ്ഥാന ചലച്ചിത്ര അക്കാദമി ജനറൽകൗൺസിൽ അംഗമായി പ്രവർത്തിച്ചിരുന്നു. ഇപ്പോൾ, പുരോഗമന കലാസാഹിത്യ സംഘം സംസ്ഥാന എക്‌സിക്യൂട്ടീവ്, സ്റ്റേറ്റ് ബാങ്ക്‌സ് സ്റ്റാഫ് യൂണിയൻ കേന്ദ്ര കമ്മിറ്റി എന്നിവയിൽ അംഗമാണ്.

1983 മുതൽ സ്‌റ്റേറ്റ്‌ ബാങ്ക്‌ ഓഫ്‌ ഇന്ത്യയിൽ ജോലി ചെയ്തുവരുന്ന ഇദ്ദേഹം, ഇപ്പോൾ സ്റ്റേറ്റ് ബാങ്ക് ഓഫ് ഇന്ത്യയുടെ പാലക്കാട് റീജ്യണൽ ബിസിനസ് ഓഫീസിൽ സ്‌പെഷ്യൽ അസിസ്റ്റന്റായി സേവനമനുഷ്ടിക്കുന്നു.
സിനിമ , സംസ്കാരം തുടങ്ങിയ വിഷയങ്ങളിൽ ജി.പി. ചെയ്യുന്ന നിരീക്ഷണങ്ങൾ 'ഉൾക്കാഴ്ച്ച' എന്ന ബ്ളോഗിൽ കാണാം.


Film Critics Circle of India

GP Ramachandran on the Film Critics Circle of India website 

ജി.പി. രാമചന്ദ്രന്റെ ബ്ലോഗ്


</doc>
<doc id="200758" url="https://ml.wikipedia.org/wiki?curid=200758" title="അഭയാർത്ഥികൾ (നോവൽ)">
അഭയാർത്ഥികൾ (നോവൽ)

ആനന്ദ്‌ രചിച്ച നോവലാണ് അഭയാർത്ഥികൾ. 1985-ൽ നോവൽ സാഹിത്യത്തിനുള്ള കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിക്കുകയുണ്ടായി .


</doc>
<doc id="200759" url="https://ml.wikipedia.org/wiki?curid=200759" title="മലയാളസിനിമാ പഠനങ്ങൾ">
മലയാളസിനിമാ പഠനങ്ങൾ

സി എസ് വെങ്കിടേശ്വരൻ രചിച്ച ചലച്ചിത്രനിരൂപണ ഗ്രന്ഥമാണ് മലയാള സിനിമാപഠനങ്ങൾ. 2011 ലെ ചലച്ചിത്രഗ്രന്ഥത്തിനുള്ള പ്രത്യേക ജൂറി പുരസ്‌കാരം ഈ ഗ്രന്ഥത്തിനു ലഭിക്കുകയുണ്ടായി.
കല എന്ന നിലയിലും കച്ചവടം എന്ന നിലയിലും മലയാള സിനിമയിലെ നൂതനപ്രവണതകളെയും പ്രതിസന്ധികളെയും പഠനവിധേയമാക്കുന്ന ലേഖനങ്ങളാണ് ഈ ഗ്രന്ഥത്തിലുള്ളത്. സിനിമാ പഠനചരിത്രം, ചില പ്രത്യേക സിനിമകൾ ചലച്ചിത്രപ്രവർത്തകർ എന്നിവയെക്കുറിച്ചും സൂക്ഷ്മമായി വിലയിരുത്തുന്നു.

2011 ലെ ചലച്ചിത്രഗ്രന്ഥത്തിനുള്ള പ്രത്യേക ജൂറി പുരസ്‌കാരം


</doc>
<doc id="200763" url="https://ml.wikipedia.org/wiki?curid=200763" title="ശ്രുതിഭംഗം">
ശ്രുതിഭംഗം

ജി. വിവേകാനന്ദൻ രചിച്ച നോവലാണ് ശ്രുതിഭംഗം. ഈ കൃതിക്ക് 1986-ലെ നോവൽ സാഹിത്യത്തിനായുള്ള കേരള സാഹിത്യ അക്കാദമി പുരസ്കാരം ലഭിക്കുകയുണ്ടായി .


</doc>
<doc id="200764" url="https://ml.wikipedia.org/wiki?curid=200764" title="ട്രാവൻകൂർ എ സാഗ ഓഫ് ബനവലൻസ്">
ട്രാവൻകൂർ എ സാഗ ഓഫ് ബനവലൻസ്

മലയാള മനോരമ ഫോട്ടോ എഡിറ്റർ ബി. ജയചന്ദ്രന്റെ മേൽനോട്ടത്തിൽ തയ്യാറാക്കിയ ഡോക്യുമെൻററിയാണ് ട്രാവൻകൂർ എ സാഗ ഓഫ് ബനവലൻസ്. ശ്രീപത്മനാഭസ്വാമിക്ഷേത്രത്തിന്റെയും തിരുവിതാംകൂർ രാജകുടുംബത്തിന്റെയും ചരിത്രംപേറുന്ന നിരവധി ചിത്രങ്ങളുടെയും ഫോട്ടോഗ്രാഫുകളുടെയും മറ്റ് അപൂർവ്വ വസ്തുക്കളുടെയും ഡോക്യുമെന്റേഷനാണ് ഇത്.
മികച്ച ഡെക്യുമെന്ററിക്കുള്ള 2011 ലെ സംസ്ഥാന ചലച്ചിത്രപുരസ്കാരം



</doc>
<doc id="200767" url="https://ml.wikipedia.org/wiki?curid=200767" title="കെ. രാധാകൃഷ്ണൻ (നോവലിസ്റ്റ്)">
കെ. രാധാകൃഷ്ണൻ (നോവലിസ്റ്റ്)

ആധുനിക മലയാളം നോവലിസ്റ്റായിരുന്നു കെ. രാധാകൃഷ്ണൻ. 1942-ൽ തൃശൂർ ജില്ലയിലെ ചെന്ത്രാപ്പിന്നിയിലായിരുന്നു ജനനം. 2001 ഡിസംബർ 18ന് അർബുദബാധയെത്തുടർന്ന് മരണമടഞ്ഞു . ചെന്ത്രാപ്പിന്നി ഗവണ്മെന്റ് ലോവർ പ്രൈറൈമറി സ്‌കൂൾ, പെരിഞ്ഞനം ആർ.എം. ഹൈസ്‌കൂൾ, ഇരിങ്ങാലക്കുട ക്രൈസ്റ്റ് കോളേജ്, എറണാകുളം സേക്രഡ് ഹാർട്ട് കോളേജ്, കൊച്ചി സർവകലാശാലയിലെ സ്‌കൂൾ ഓഫ് മാനേജ്‌മെന്റ് എന്നിവിടങ്ങളിളിലായിരുന്നു പഠനം നടത്തിയത്. ഇദ്ദേഹം സാമ്പത്തിക ശാസ്ത്രത്തിലും ബിസിനസ് അഡ്മിനിസ്‌ട്രേഷനിലും ബിരുദാനന്തരബിരുദം നേടിയിരുന്നു. മാതൃഭൂമിയിൽ ജനറൽ മാനേജരായിരുന്നു (പേഴ്‌സണൽ). 

ഭാര്യ: മീര. മക്കൾ: രശ്മി, രമ്യ. 
നഹുഷപുരാണത്തിന് 1986ലെ കേരള സാഹിത്യ അക്കാദമി അവാർഡും ശമനതാളത്തിന് അബുദാബി ശക്തി അവാർഡ്, സ്‌റ്റേറ്റ് ബാങ്ക് ഓഫ് ഇന്ത്യ സാഹിത്യപുരസ്‌കാരം എന്നിവയും ലഭിച്ചു. 2001ൽ അന്തരിച്ചു. 

മാതൃഭൂമി ബുക്ക്സ്


</doc>
<doc id="200768" url="https://ml.wikipedia.org/wiki?curid=200768" title="കെ. രാധാകൃഷ്ണൻ (വിവക്ഷകൾ)">
കെ. രാധാകൃഷ്ണൻ (വിവക്ഷകൾ)



</doc>
<doc id="200771" url="https://ml.wikipedia.org/wiki?curid=200771" title="സെലസ്റ്റേ ഹോം">
സെലസ്റ്റേ ഹോം

ഓസ്കർ പുരസ്കാര ജേതാവായ അമേരിക്കൻ അഭിനേത്രിയായിരുന്നു സെലസ്റ്റേ ഹോം.(29 ഏപ്രിൽ 1917 – 15 ജൂലൈ 2012). ചലച്ചിത്ര, നാടക, ടെലിവിഷൻ രംഗങ്ങളിലായി 75വർഷത്തോളം അഭിനയരംഗത്ത് സജീവമായിരുന്നു. 
1947ൽ പുറത്തിറങ്ങിയ ‘ജെൻറിൽമാൻസ് എഗ്രിമെൻറ്’ എന്ന സിനിമയിലെ അഭിനയത്തിനാണ് അവർക്ക് മികച്ച സഹനടിക്കുള്ള ഓസ്കർ പുരസ്കാരം ലഭിച്ചത്. ‘കം ടു ദ സ്റ്റേബ്ൾ’(1949), ‘ഓൾ എബൗട്ട് ഈവ്’(1950) എന്നീ ചിത്രങ്ങളിലെ അഭിനയത്തിന് ഓസ്കറിനു നാമനിർദ്ദേശം ചെയ്യപ്പെടുകയും ചെയ്തിട്ടുണ്ട്. മറ്റനവധി പുരസ്കാരങ്ങളും നേടിയിട്ടുണ്ട്. ‘ദ ടെണ്ടർ ട്രാപ്’, ‘ഹൈ സൊസൈറ്റി’ തുടങ്ങിയവയാണ് മറ്റു പ്രമുഖ ചിത്രങ്ങൾ. 2005ൽ പുറത്തിറങ്ങിയ ആൽകെമിയാണ് അവസാനമായി അഭിനയിച്ച ചിത്രം.


</doc>
<doc id="200774" url="https://ml.wikipedia.org/wiki?curid=200774" title="നഹുഷപുരാണം">
നഹുഷപുരാണം

കെ. രാധാകൃഷ്ണൻ രചിച്ച നോവലാണ് നഹുഷപുരാണം. ഇതിന് നോവൽസാഹിത്യത്തിനുള്ള 1987-ലെ കേരള സാഹിത്യ അക്കാദമി പുരസ്കാരം ലഭിച്ചിട്ടുണ്ട് .


</doc>
<doc id="200778" url="https://ml.wikipedia.org/wiki?curid=200778" title="റോഡോപ്സിൻ">
റോഡോപ്സിൻ

കണ്ണിലെ റെറ്റിനയിലെ റോഡ്കോശങ്ങളിൽ കാണപ്പെടുന്ന ഒരു വർണ്ണകമാണ് റോഡോപ്സിൻ. വിറ്റാമിൻ എ യിൽ നിന്നും രൂപപ്പെടുന്ന റെറ്റിനാലും ഓപ്സിനുമാണ് റോഡോപ്സിന്റെ അടിസ്ഥാന ഘടകങ്ങൾ. നല്ല വെളിച്ചമുള്ളപ്പോൾ റോഡോപ്സിൻ പ്രവർത്തനക്ഷമമല്ലാതെയാവുന്നു. വിഷ്വൽ പർപ്പിൾ എന്നും ഇത് അറിയപ്പെടുന്നു. ജി-പ്രോട്ടീൻ കപ്പിൾഡ് റിസപ്റ്റർ (G-protein-coupled receptor) കുടുംബത്തിലുൾപ്പെടുന്ന ഇവ പ്രകാശസംവേദനത്വത്തിൽ അതീവക്ഷമതയുള്ള തന്മാത്രകളാണ്. മങ്ങിയവെളിച്ചത്തിലാണ് ഇവ കാര്യക്ഷമമായി പ്രവർത്തിക്കുന്നത്. പ്രകാശസാന്നിദ്ധ്യത്തിൽ റെറ്റിനാലും ഓപ്സിനുമായി വിഘടിക്കുന്ന ഇവ 30 മിനിറ്റിനുശേഷമേ പൂർണ്ണമായും പുനഃസംയോജിക്കുന്നുള്ളൂ.

റോഡോപ്സിനിലെ മാംസ്യതന്മാത്രയാണ് ഓപ്സിൻ. 35-55 വരെ കിലോ ഡാൾട്ടൺ തന്മാത്രാഭാരമുണ്ടിവയ്ക്ക്. റെറ്റിനാൽ എന്ന കോഫാക്ടറുമായി ഇവ സഹസംയോജകബന്ധനം സൃഷ്ടിക്കുന്നു. ഏഴോളം ട്രാൻസ്മെംബ്രെയ്ൻ ഹെലിക്സുകളുടെ ഒരു ബണ്ടിൽ മാംസ്യതന്മാത്രകളാൽ പരസ്പരബന്ധിതമായ നിലയിലാണ് ഓപ്സിൻ സ്ഥിതിചെയ്യുന്നത്. ഇതിലെ ഏഴാമത്തെ ഹെലിക്സിലെ ലൈസീൻ എന്ന അമിനോഅമ്ളത്തിനോട് ചേർന്നാണ് റെറ്റിനാൽ സ്ഥിതിചെയ്യുന്നത്. ഭക്ഷത്തിലുൾപ്പെടുന്ന ബീറ്റാ കരോട്ടിനിൽ നിന്ന് ബീറ്റാ കരോട്ടീൻ മോണോ ഓക്സിജനേയ്സ്(beta-carotene 15,15'-monooxygenase) എന്ന രാസാഗ്നിയുടെ പ്രവർത്തനഫലമായി ജീവകം A ഉണ്ടാകുന്നു. ഇതിൽ നിന്നാണ് റെറ്റിനോളും പിന്നീട് റെറ്റിനാലും രൂപപ്പെടുന്നത്. പ്രകാശപ്രവർത്തനത്താൽ 11 സിസ്-റെറ്റിനാൽ(11-cis-retinal) ആൾ-ട്രാൻസ് റെറ്റിനാൽ( all-trans-retinal) ആയി മാറുമ്പോൾ ഓപ്സിൻ മാംസ്യത്തിലും ഘടനാപരമായ മാറ്റങ്ങൾ ഉണ്ടാകുന്നു. ഇത് വ്യൂഹത്തിലെ ജി-പ്രോട്ടീൻ ട്രാൻസ്ഡ്യൂസിനെ ഉത്തേജിപ്പിക്കുകയും ഒരു സെക്കൻഡ് മെസ്സൻജർ സന്ദേശവിനിമയപ്രക്രിയയ്ക്ക് തുടക്കമിടുകയും ചെയ്യുന്നു. 

വർണ്ണരാജിയിലെ പച്ച-നീല തരംഗങ്ങളെയാണ് ഇവ നന്നായി ആഗിരണം ചെയ്യുന്നത് എന്നതിനാൽ ഇവയെ വിഷ്വൽ പർപ്പിൾ എന്നും വിളിക്കുന്നു. 


</doc>
<doc id="200779" url="https://ml.wikipedia.org/wiki?curid=200779" title="ഒരേ ദേശക്കാരായ ഞങ്ങൾ">
ഒരേ ദേശക്കാരായ ഞങ്ങൾ

ഖാലിദ് എഴുതിയ നോവലാണ് ഒരേ ദേശക്കാരായ ഞങ്ങൾ. ഈ കൃതിക്ക് 1988-ലെ നോവൽ സാഹിത്യത്തിനുള്ള കേരള സാഹിത്യ അക്കാദമി അവാർഡ് ലഭിച്ചിട്ടുണ്ട്.


</doc>
<doc id="200785" url="https://ml.wikipedia.org/wiki?curid=200785" title="ഭാരതമാല">
ഭാരതമാല

നിരണംകവികളിൽ ഒരാളായ ശങ്കരപ്പണിക്കരുടെ കൃതിയാണ് ഭാരതമാല. മലയാളത്തിലെ ആദ്യത്തെ ഭാരതസംഗ്രഹമാണിത്. ആദ്യം ഭാരതം ദശമസ്കന്ധം കഥയും തുടർന്ന് മഹാഭാരതകഥയും സംഗ്രഹിച്ചു ചേർത്തിരിക്കുന്നു. ഒരുലക്ഷത്തിഇരുപതിനായിരം ശ്ലോകങ്ങളുള്ള മഹാഭാരതം 1363 ശീലുകളിലായി ഒതുക്കിയിരിക്കുന്നു. വളരെ പ്രയാസമേറിയ ഈ കാവ്യയജ്ഞം ശങ്കരപ്പണിക്കർ ഭാഷയുടെ അവികസിത കാലത്ത് ഏറ്റെടുത്തു പൂർത്തിയാക്കിയെന്നത് ഏറെ പ്രാധാന്യമർഹിക്കുന്നു. എഴുത്തച്ഛന്റെ മഹാഭാരതം കിളിപ്പാട്ടിനു മാതൃകയായി വർത്തിക്കുന്നത് ഭാരതമാലയാണ് എന്ന് പ്രൊഫ. എൻ. കൃഷ്ണപിള്ള ഉദാഹരണങ്ങൾ ഉദ്ധരിച്ച്‌ സമർത്ഥിക്കുന്നുണ്ട്. 

ഭാരതമാല ആദ്യം പ്രസാധനം ചെയ്തപ്പോൾ ശ്രീകൃഷ്ണവിജയം എന്ന സംസ്കൃതകാവ്യത്തിന്റെ കർത്താവായ ശങ്കരനും ശങ്കരപ്പണിക്കരും ഒരാൾതന്നെയായിരിക്കാം എന്ന ഉള്ളൂർ അഭിപ്രായപ്പെട്ടിരുന്നു. എന്നാൽ ഇതിന് ആധികാരികമായ തെളിവുകൾ ഇല്ലാത്തതിനാൽ കേരളസാഹിത്യചരിത്രത്തിൽ അദ്ദേഹം ഈ അഭിപ്രായം ഉപേക്ഷിച്ചിരിക്കുന്നതുകാണാം.


</doc>
<doc id="200789" url="https://ml.wikipedia.org/wiki?curid=200789" title="വന്ദനം">
വന്ദനം

പ്രിയദർശന്റെ സംവിധാനത്തിൽ പി.കെ.ആർ. പിള്ള നിർമ്മിച്ച് 1989-ൽ പുറത്തിറങ്ങിയ മലയാളചലച്ചിത്രമാണ് വന്ദനം. മോഹൻലാൽ നായകനായ ഈ ചിത്രത്തിൽ ഗിരിജ ഷെട്ടാർ ആയിരുന്നു നായിക. ഔസേപ്പച്ചൻ സംഗീതസംവിധാനം നിർവഹിച്ച ഈ ചിത്രത്തിലെ അഞ്ചു ഗാനങ്ങളും സൂപ്പർ ഹിറ്റുകളായിരുന്നു. ഈ സിനിമയുടെ ഭൂരിഭാഗം ഭാഗങ്ങളും ബാംഗ്ലൂരിൽ വച്ചാണ് ചിത്രീകരിക്കപ്പെട്ടത്. കഥയുടെ ഏറെ ഭാഗവും "സ്റ്റേക്ക് ഔട്ട്" എന്ന ഇംഗ്ലീഷ് ചിത്രത്തിൽ നിന്നാണ് എടുത്തിരിക്കുന്നത്. പ്രിയദർശൻ പിന്നീട് ഈ ചിത്രം "നിർണയം" എന്ന പേരിൽ അമല, നാഗാർജുന എന്നിവരെ നായികാനായകന്മാരാക്കി തെലുങ്കിൽ സംവിധാനം ചെയ്തു.




</doc>
<doc id="200798" url="https://ml.wikipedia.org/wiki?curid=200798" title="ടാട്ടോമെറിസം">
ടാട്ടോമെറിസം

ഒരു കാർബണിക തന്മാത്രയുടെ രണ്ടു സമമൂലകങ്ങൾ സന്തുലിതാവസ്ഥയിൽ നിലനില്ക്കുന്ന പ്രതിഭാസം. അണുക്കളുടെ വിന്യാസവും തന്മാത്രയുടെ ഘടനാരീതിയും മൂലം ഈ സമമൂലകങ്ങൾ വ്യത്യസ്തമായിരിക്കും. സമമൂലകാവസ്ഥയിലുള്ള രണ്ടു വ്യത്യസ്ത തന്മാത്രകൾ പരസ്പരം അനായാസമായി മാറിക്കൊണ്ടിരിക്കുന്ന ഈ പ്രതിഭാസത്തെ വിശേഷിപ്പിക്കാൻ ടാട്ടോമെറിസം എന്ന പദം (ടാട്ടോ എന്നാൽ അതുതന്നെ എന്ന് അർഥം) ആദ്യമായി ഉപയോഗിച്ചത് കോൺറാഡ് ലാർ എന്ന രസതന്ത്രജ്ഞനാണ് (1885).

1911-ൽ ജർമൻ രസതന്ത്രജ്ഞനായ ലുഡ്വിഗ് നോർ, അസറ്റോ അസറ്റിക് എസ്റ്ററിന്റെ രണ്ടു രൂപത്തിലുള്ള തന്മാത്രകൾ വേർതിരിക്കുന്നതിലും ഗുണധർമങ്ങൾ വിശകലനം ചെയ്യുന്നതിലും വിജയിച്ചു. ആൽക്കഹോൾ (-OH) ഗ്രൂപ്പുള്ള ഈനോൾ രൂപവും കീറ്റോൺ (=== O) ഗ്രൂപ്പുള്ള കീറ്റോ രൂപവും ആണിവ. കീറ്റോ-ഈനോൾ രൂപങ്ങൾ അടങ്ങുന്ന ഒരു മിശ്രിതം ഉറയിച്ചു കട്ടിയാക്കി 80 °C-ൽ കീറ്റോ രൂപവും മിശ്രിതം സ്വേദനം ചെയ്ത് ഈനോൾ രൂപവും ശുദ്ധമായി വേർതിരിക്കാം. എന്നാൽ ക്രമേണ ഓരോ സംയുക്തവും, രണ്ടു സംയുക്തങ്ങളും സന്തുലിതാവസ്ഥയിലുള്ള ഒരു മിശ്രിതമായി മാറുന്നു. ഈ പ്രതിഭാസം കീറ്റോ-ഈനോൾ ടാട്ടോമെറിസം എന്നറിയപ്പെടുന്നു.
എന്നാൽ ലഘു ആൽഡിഹൈഡുകൾ, എസ്റ്ററുകൾ, കീറ്റോണുകൾ എന്നിവയ്ക്ക് ഈനോൾ രൂപം ഉള്ളതായി കാണാൻ കഴിഞ്ഞിട്ടില്ല. കീറ്റോ-ഈനോൾ ടാട്ടോമെറിസവുമായി വളരെയേറെ സാമ്യതയുള്ളതാണ് ആലിഫാറ്റിക് നൈട്രോ സംയുക്തങ്ങളുടെ നൈട്രോ-അസി രൂപങ്ങൾ തമ്മിലുള്ള പരസ്പര മാറ്റം. 

--CONH ഗ്രൂപ്പുള്ള ഒരു ചാക്രിക സംയുക്തമാണ് ലാക്ടം. ലാക്ടത്തിന്റെ സമമൂലകമാണ് ലാക്ടിം. 
നൈട്രജനിൽ നിന്ന് ഓക്സിജനിലേക്ക് ഒരു ഹൈഡ്രജന്റെ സ്ഥാനമാറ്റം നടക്കുന്ന സമാന അചാക്രിക സംയുക്തങ്ങളുടെ സന്തുലിതാവസ്ഥയെയും ലാക്ടം-ലാക്ടിം ടാട്ടോമെറിസം എന്നു തന്നെ വിളിക്കുന്നു. 

ഫങ്ഷണൽ ഗ്രൂപ്പുകൾ തമ്മിലുള്ള പരസ്പര പ്രവർത്തനം വഴി സ്ഥിരതയുള്ള ഒരു ചാക്രിക (റിങ്) ഘടന രൂപീകരിക്കാൻ കഴിയുന്ന സംയുക്തങ്ങൾ ഈ ടാട്ടോമെറിസം പ്രദർശിപ്പിക്കുന്നു. ഉദാ: ചില ആൽക്കീനിക് അമ്ലങ്ങളും അവയുടെ ലാക്ടോണുകളും. (ലാക്ടോ-ഈനോയിക് ടാട്ടോമെറിസം) 


</doc>
<doc id="200801" url="https://ml.wikipedia.org/wiki?curid=200801" title="ചിത്രമെഴുത്ത് കെ.എം. വർഗീസ്">
ചിത്രമെഴുത്ത് കെ.എം. വർഗീസ്

ചിത്രമെഴുത്തുകാരൻ, സാഹിത്യ വിമർശകൻ, ചെറുകഥാകൃത്ത്, നോവലിസ്റ്റ്, ചരിത്ര ഗവേഷകൻ, ഗദ്യകവി തുടങ്ങിയ നിലകളിലെല്ലാം പ്രശസ്തനായിരുന്നു ചിത്രമെഴുത്ത് കെ.എം.വർഗീസ് (ഏപ്രിൽ 22, 1888 - 21 ജൂലൈ, 1962 )
1888 ഏപ്രിൽ 22-ന് മാവേലിക്കരയിൽ തഴക്കര അങ്ങാടിയിൽ കുഞ്ഞു നൈനാ മാത്തന്റെയും ആച്ചിയമ്മയുടെയും മകനായി ജനനം. കെ.എം. വർഗ്ഗീസിന്റെ ആദ്യഗുരു ചിത്രമെഴുത്തിലും സംഗീതത്തിലും വാസനയുണ്ടായിരുന്ന പിതാവായിരുന്നു. വിശ്രുത ചിത്രകാരനും രാജാരവിവർമയുടെ ശിഷ്യനുമായിരുന്ന പി. മുകുന്ദൻ തമ്പിയുടെ ശിഷ്യത്വം സ്വീകരിച്ചാണ് അദ്ദേഹം ചിത്രകലയിൽ പ്രാവീണ്യം നേടിയത്. മലങ്കര മെത്രാപ്പോലീത്തയായിരുന്ന പുലിക്കോട്ടിൽ ജോസഫ് മാർ ദിവന്നാസ്യോസിന്റെ ചിത്രമാണ് കെ.എം. വർഗീസ് വരച്ച ആദ്യ എണ്ണഛായാചിത്രം. കേരളവർമ്മ വലിയ കോയിത്തമ്പുരാൻ, കൊച്ചി മഹാരാജാവ്, വട്ടശ്ശേരിൽ തിരുമേനി, ശ്രീനാരായണ ഗുരു, കെ.സി. മാമ്മൻ മാപ്പിള തുടങ്ങിയവരുടേതടക്കം 120-ഓളം ഛായാചിത്രങ്ങൾ ഇദ്ദേഹം രചിച്ചിട്ടുണ്ട്. ചിത്രരചനയ്ക്കും പെയിന്റിംഗിനും ഇദ്ദേഹം ധാരാളം കീർത്തിപത്രങ്ങളും പാരിതോഷികങ്ങളും നേടിയിട്ടുണ്ട്. 1926-ൽ ചങ്ങനാശ്ശേരി ആനന്ദാശ്രമത്തിലേക്ക് വരച്ചുകൊടുത്ത ശ്രീനാരായണ ഗുരുവിന്റെ ഛായാചിത്രം കേരള സന്ദർശന വേളയിൽ ആശ്രമത്തിലെത്തിയ മഹാത്മാഗാന്ധിയെ ഏറെ ആകർഷിച്ചു. ഇത് വരച്ചയാൾ പ്രശംസ അർഹിക്കുന്നുണ്ടെന്നും ആ കലാകാരനെ താൻ ആദരിക്കുന്നുവെന്നുമാണ് ഗാന്ധിജി അന്ന് പ്രതികരിച്ചത്. 

മലയാള സാഹിത്യത്തിലും കെ.എം.വർഗീസിന്റെ സംഭാവനകൾ അമൂല്യമാണ്. മലയാളത്തിലാദ്യമായി ഗദ്യകവിത രചിച്ചത് ഇദ്ദേഹമാണ്. അഞ്ച് ചരിത്രകഥകളും രണ്ട് നോവലുകളും രണ്ട് ചരിത്രഗ്രന്ഥങ്ങളും ഗദ്യകവിത, കഥാ സമാഹാരങ്ങളുമുൾപ്പെടെ ചെറുതല്ലാത്ത സാഹിതീസമ്പത്ത് കെ.എം. വർഗീസിന്റേതായുണ്ട്. ഇതിനു പുറമേ മഗ്ദലന മറിയം എഴുതാൻ മഹാകവി വളളത്തോളിനു പ്രേരണ നൽകിയതും വർഗീസാണ്. ഇദ്ദേഹം തന്നെയാണ് ആ ഖണ്ഡകാവ്യത്തിന് അവതാരികയും ടിപ്പണിയും എഴുതിയതും.
ചിത്രമെഴുത്ത് കെ.എം. വർഗീസിന്റെ പാണ്ഡിത്യവും പ്രാഗല്ഭ്യവും കണക്കിലെടുത്ത് തിരുവിതാംകൂർ സർക്കാർ അദ്ദേഹത്തിന് 1939-ൽ മാവേലിക്കര വില്ലേജ് കോടതി ജഡ്ജിയായും രണ്ടാം ക്ലാസ് മജിസ്‌ട്രേറ്റായും നിയമിച്ചിരുന്നു.
പ്രാചീനതാരകയിൽ പ്രസിദ്ധീകരിച്ച "ബുൾപ്പട്ടിക്കു വെച്ച കാടി" ആയിരുന്നു ആദ്യ കഥ. ഭാഷാപോഷിണിയിൽ പ്രസിദ്ധീകരിച്ച "ആനന്ദഭൈരവി" എന്ന കഥ ഇദ്ദേഹത്തെ കൂടുതൽ ശ്രദ്ധേയനാക്കി. ആത്മപോഷിണി മാസികയിൽ പ്രസിദ്ധീകരിച്ച "സുഖസ്വപ്നം" ആണ് ആദ്യ ഗദ്യ കവിത. 1941-ൽ പുറത്തുവന്ന "ചെങ്കോലുംമുരളിയും" ആണ് മലയാളത്തിലെ ആദ്യഗദ്യകവിതാ സമാഹാരം.

പഞ്ചകല്യാണി എന്ന എന്ന തന്റെ പുസ്തകത്തിലൂടെ ചിത്രമെഴുത്ത്‌ കെ.എം.വറുഗീസ്‌ കൊച്ചി രാജാവിനേയും, സർക്കാരിനേയും അപകീർത്തിപ്പെടുത്തിയതായി ആക്ഷേപമുണ്ട്. മന്നത്തു പത്മനാഭൻ ഇതിനെ അതിനിശിതമായി വിമർശിച്ചിരുന്നു. മന്നവും, ആർ. ശങ്കറും തുടങ്ങിവച്ച ഹൈന്ദവ ഏകീകരണകാലത്ത്, ചില ക്രൈസ്തവ നേതാക്കൾ ചിത്രോദയം എന്നൊരു വാരിക ആരംഭിച്ചു. ചിത്രമെഴുത്ത്‌ കെ.എം.വറുഗീസ്‌ അതിൽ ഹൈന്ദവനേതാക്കളെ ആക്ഷേപിക്കുന്ന ലേഖനങ്ങൾ എഴുതിയിരുന്നു. കെ.എം.വറുഗീസ്‌. ചിത്രോദയത്തിൽ പ്രസിദ്ധീകരിച്ച ഊട്ടുപുരപ്പള്ളിക്കൂടം എന്ന ലേഖനം ഹൈന്ദവ നേതാക്കളെയും അവർ ഹിന്ദുക്കൾക്കായി ചെയ്തുവന്ന പ്രവർത്തനങ്ങളെയും അങ്ങേയറ്റത്തെ അശ്ലീലഭാഷയിൽ പരാമർശിച്ചതിനെതിരെ ശക്തമായ പ്രതിഷേധമുണ്ടായി. അന്ന്‌ മുഖ്യമന്ത്രിയായിരുന്ന പറവൂർ ടി.കെ.നാരായണ പിള്ള ചിത്രോദയം പത്രത്തെ നിയമവിരുദ്ധമായി പ്രഖ്യാപിച്ച്‌ അടച്ചുപൂട്ടിച്ചു.



</doc>
<doc id="200802" url="https://ml.wikipedia.org/wiki?curid=200802" title="ഇൻഗ്വൈനൽ കനാൽ">
ഇൻഗ്വൈനൽ കനാൽ

മനുഷ്യരിൽ ഉദരാശയത്തിനുതാഴെ പുറത്തേയ്ക്ക് നാലുസെന്റീമിറ്ററോളം നീളത്തിൽ പുരുഷന്മാരിൽ വൃഷണത്തിൽ നിന്നുള്ള സ്പെർമാറ്റിക് കുഴലിനേയും സ്ത്രീകളിൽ വൃത്തസ്നായുവിനെയും(round ligament) വഹിക്കുന്ന തുറസ്സായ മാർഗ്ഗമാണിത്. പുരുഷൻമാരിൽ ഇത് വ്യക്തവും വലുതുമാണ്. ഇടത്-വലത് പാർശ്വങ്ങളിൽ എല്ലാവരിലും ഇത് രണ്ട് വഴികളായി കാണപ്പെടുന്നു. പുരുഷൻമാരിലും സ്ത്രീകളിലും ഇലിയോഇൻഗ്വൈനൽ നാഡിയെ ഇത് വഹിക്കുന്നു. 
വളർച്ചാ-വികാസ ഘട്ടങ്ങളിൽ വൃക്കകൾക്കടുത്തുള്ള ലേബിയോസ്ക്രോട്ടൽ മുഴയിൽ നിന്ന് (labioscrotal swelling) മഹാധമനിയ്ക്ക് സമാന്തരമായി ഉദരാശയത്തിന്റെ പിൻഭാഗത്തുനിന്നും വളർച്ച ആരംഭിക്കുന്ന ഗൊണാഡുകളുടെ (വൃഷണവും അണ്ഡാശയവും) പിന്നീടുള്ള സഞ്ചാരം ഇൻഗ്വൈനൽ കനാലിലൂടെയാണ്. വൃഷണങ്ങൾ പിന്നീട് വൃഷണസഞ്ചിയിലേയ്ക്ക് താഴുന്നു. 


</doc>
<doc id="200803" url="https://ml.wikipedia.org/wiki?curid=200803" title="ഫിസിയോഗ്നോമി">
ഫിസിയോഗ്നോമി

ഒരാളുടെ വ്യക്തിത്വത്തെയും സ്വഭാവത്തെയും അയാളുടെ മുഖം നോക്കി നിർണ്ണയിക്കുന്ന രീതിയാണ് ഫിസിയോഗ്നോമി. ഒരാളുടെ പൊതുവായ രൂവിശേഷതകളേയും ഈ പദം വിവക്ഷിക്കുന്നുണ്ട്. പുരാതന ഗ്രീക്ക് തത്ത്വചിന്തകരാണ് ഇത്തരം പഠനങ്ങൾക്ക് തുടക്കമിട്ടത്. ആന്ത്രോപ്പോസ്കോപ്പി എന്നും ഇത് അറിയപ്പെടുന്നു.

ഗ്രീക്ക് തത്ത്വചിന്തകരിൽ അരിസ്റ്റോട്ടിൽ, പൈഥഗോറസ് എന്നിവരൊക്കെ ഇതിന്റെ പ്രണേതാക്കളായിരുന്നു. പാഠ്യശാലകളിൽ പഠനവിഷയമായിരുന്ന ഈ ചിന്താസരണി പിന്നീട് 1531 ൽ ഹെന്ട്രി നാലാമൻ(Henry VIII of England) നിയമവിരുദ്ധമായി പ്രഖ്യാപിച്ചു. 

അതേസമയം ലിയോനാർഡോ ഡാവിഞ്ചിയെപ്പോലുള്ളവർ ഫിസിയോഗ്നോമിയുടെ കടുത്ത വിമർശകരുമായിരുന്നു. 
ഗോയ്ഥേയുടെ സുഹൃത്തായിരുന്ന ജൊഹാൻ കാസ്പർ ലവാറ്റർ എന്ന സ്വിസ്സ് പാസ്റ്ററായിരുന്നു ആധുനികകാലത്ത് ഈ വിശ്വാസത്തിന്റെ മുഖ്യപ്രചാരകൻ. ബൽസാക്ക്, ചൗസർ എന്നീ നോവലിസ്റ്റുകളും ജോസഫ് ഡുക്രീക്സ് പോലുള്ള ചിത്രകാരന്മാരും 18, 19 നൂറ്റാണ്ടുകളിൽ ഇതിന് വലിയ പ്രചാരം നൽകി. ഓസ്കാർ വൈൽഡിന്റെ ദി പിക്ചർ ഓഫ് ഡോറിയൻ ഗ്രേ എന്ന പുസ്കതകത്തിൽ ഇത് പരാമർശവിധേയമാക്കുന്നുണ്ട്. എന്നാൽ ആധുനികശാസ്ത്രത്തിൽ മുഖവും മനുഷ്യന്റെ വ്യക്തിത്വസവിശേഷതകളും ബന്ധപ്പെടുത്തുന്ന വിജയകരമായ പഠനങ്ങൾ ഇതുവരെ റിപ്പോർട്ടുചെയ്തിട്ടില്ല.


</doc>
<doc id="200804" url="https://ml.wikipedia.org/wiki?curid=200804" title="സ്നായുക്കൾ">
സ്നായുക്കൾ

അസ്ഥികളെ അസ്ഥികളോട് ബന്ധിപ്പിക്കുന്ന തന്തുരൂപ (ഫൈബ്രസ്) സയോജകകലയാണ് സ്നായു അഥവാ "ലിഗമെന്റ്. ആർട്ടിക്കുലാർ ലിഗമെന്റ്, ആർട്ടിക്കുലാർ ലാറുവ, ഫൈബ്രസ് ലിഗമെന്റ്, ട്രൂ ലിഗമെന്റ് എന്നീ പേരുകളിലും ഇവ അറിയപ്പെടുന്നു. സ്നായുക്കളെക്കുറിച്ചുള്ള പഠനമാണ് ഡെസ്മോളജി"'.‌ ഇവയ്ക്ക് മർദ്ദവിധേയമായി സ്വയം ചുരുങ്ങുന്നതിനും നിവരുന്നതിനുമുള്ള കഴിവുണ്ട്. 
പേശികളെ അസ്ഥികളുമായി യോജിപിക്കുന്നവയെ ടെൻഡൻസ് എന്നും പേസിയെ പേശിയോട് ബന്ധിപ്പിക്കുന്നവയെ ഫസിയെ എന്നും പറയുന്നു.

സ്നായുക്കളിൽ പ്രധാനമായും കൊളാജൻ മാംസ്യങ്ങളാണ് അടങ്ങിയിരിക്കുന്നത്. കൊളോജനും വലിയുന്ന സ്വഭാവമുള്ള ഇലാസ്റ്റിനും കൊണ്ടാണ് സ്നായുക്കൽ ഉണ്ടായിരിക്കുന്നത്.

അധികം സ്നായുക്കളും ഉരുണ്ട്, കയറുപോലെ നാരുകളുടെ കൂട്ടമാണ്. എന്നാൽ വയറിന്മേൽ ഉള്ളവ പരന്നവയാണ്. അവയെ എപൊന്യൂറൊസസ് എന്നു പറയുന്നു.

പൊതുവിൽ സ്നായു എന്ന പേര് വിവക്ഷിക്കുന്ന രണ്ടുതരം ഭാഗങ്ങളുണ്ട്. 

സിനോവിയൽ സന്ധികളെ ബന്ധിപ്പിക്കുന്ന സ്നായുക്കളാണ് ക്യാപ്സുലാർ സ്നായുക്കൾ. 

സ്നായുക്കൾ വലിയുകയോ പൊട്ടുകയോ ചെയ്യുമ്പോളാണ് ഉളുക്ക് എന്ന അവസ്ഥയുണ്ടാകുന്നത്. വലിയ പൊട്ടലുണ്ടായാൽ ശസ്ത്രക്രിയ ആവശ്യമായിവരും.


</doc>
<doc id="200810" url="https://ml.wikipedia.org/wiki?curid=200810" title="ഗുരു പൂർണിമ">
ഗുരു പൂർണിമ

ഹിന്ദുക്കളും ബുദ്ധമതാനുയായികളും അനുഷ്ഠിച്ചു വരുന്ന ആചാര്യ വന്ദനമാണ് ഗുരു പൂർണ്ണിമ (IAST: , sanskrit: गुरु पूर्णिमा)എന്നറിയപ്പെടുന്നത്.
ഗു, രു എന്നീ രണ്ടക്ഷരങ്ങളിൽ നിന്നാണ് ഗുരു എന്ന പദത്തിന്റെ ഉത്ഭവം. സംസ്കൃതത്തിൽ ഗു എന്നാൽ അന്ധകാരം എന്നും രു എന്നാൽ ഇല്ലാതാക്കുന്നവൻ എന്നുമാണ് അർത്ഥം. അതായത് നമ്മുടെ മനസ്സിന്റെ അന്ധകാരത്തെ നിർമ്മാർജ്ജനം ചെയ്യുന്നവനാരൊ അവനാണ് ഗുരു. ജീവിതത്തിൽ ഗുരുക്കന്മാരുടെ ആവശ്യകത വളരെ വലുതാണെന്ന് വിശ്വസിക്കപ്പെടുന്നു. ഗുരുപൂർണ്ണിമ ദിനത്തിൽ ശിഷ്യർ ഗുരുപൂജ നടത്തുന്നു. ഈ ദിവസം സാധാരണ ശകവർഷത്തിലെ ആഷാഡ മാസത്തിലെ പൗർണ്ണമി ദിനത്തിലാണ് വരിക. ഉത്തർ പ്രദേശിലെ സാരനാഥിൽ വെച്ച് ശ്രീബുദ്ധൻ തന്റെ ആദ്യോപദേശം നൽകിയതിന്റെയോർമ്മയ്ക്കാണ് ബുദ്ധമതാനുയായികൾ ഈ ദിവസം ആഘോഷിക്കുന്നത്. എന്നാൽ ഹിന്ദുക്കൾ പുരാതനഹിന്ദു കാലഘട്ടത്തിലെ പ്രധാന ഗുരുക്കന്മാരിലൊരാളായ വ്യാസമഹർഷിയെ അനുസ്മരിച്ചാണ് ഈ ദിവസം കൊണ്ടാടുന്നത്. അതുകൊണ്ട് ഈ ദിവസം വ്യാസപൂർണ്ണിമ എന്നും അറിയപ്പെടുന്നു. അദ്ദേഹത്തിന്റെ ജന്മദിനത്തിനോടൊപ്പം ഈ ദിവസമാണ് "ബ്രഹ്മസൂത്രം" എഴുതിത്തീർത്തത് എന്നു വിശ്വസിക്കപ്പെടുന്നു.

 ലോകത്തിലെത്തന്നെ ഏറ്റവും വലിയ സാംസ്കാരിക സംഘടനയായ ആർ.എസ്.എസ് അതിന്റെ ആറ് ഉത്സവങ്ങളിൽ ഒന്നായി സമുചിതം ആഘോഷിക്കുന്നു.


</doc>
<doc id="200815" url="https://ml.wikipedia.org/wiki?curid=200815" title="പ്രകൃതിനിയമം (നോവൽ)">
പ്രകൃതിനിയമം (നോവൽ)

സി.ആർ. പരമേശ്വരൻ എഴുതിയ നോവലാണ് പ്രകൃതിനിയമം. നോവൽ സാഹിത്യത്തിനുള്ള 1989-ലെ കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിച്ചിട്ടുണ്ട്. 

ഈ പുസ്തകത്തിൽ നോവലിന്റെയോ കഥപറച്ചിലിന്റെയോ സൗന്ദര്യശാസ്ത്രങ്ങളെ മറികടന്ന്‌ ആകുലതകൾ വെളിപ്പെടുത്തുന്ന ഒരു ദാർശനികന്റെ തലത്തിലേക്ക്‌ എഴുത്തുകാരൻ പരിവർത്തിക്കപ്പെടുന്നതായി നിരീക്ഷിക്കപ്പെട്ടിട്ടുണ്ട്. 


</doc>
<doc id="200818" url="https://ml.wikipedia.org/wiki?curid=200818" title="പരിണാമം (നോവൽ)">
പരിണാമം (നോവൽ)

എം. പി. നാരായണപിള്ള രചിച്ച ആദ്യ നോവലാണ് പരിണാമം. നായയെ കേന്ദ്ര സ്ഥാനത്ത് നിർത്തി എഴുതിയ ആദ്യ മലയാളനോവലും ഇത് തന്നെ. 1991-ൽ നോവൽ സാഹിത്യത്തിനുള്ള കേരള സാഹിത്യ അക്കാദമി പുരസ്കാരത്തിന് ഈ കൃതി തെരഞ്ഞെടുത്തെങ്കിലും ഗ്രന്ഥകർത്താവ് പുരസ്കാരം സ്വീകരിക്കുകയുണ്ടായില്ല. 


</doc>
<doc id="200820" url="https://ml.wikipedia.org/wiki?curid=200820" title="ദൃക്‌സാക്ഷി (നോവൽ)">
ദൃക്‌സാക്ഷി (നോവൽ)

ഉണ്ണിക്കൃഷ്ണൻ തിരുവാഴിയോട് രചിച്ച നോവലാണ് ദൃക്സാക്ഷി. 1992-ൽ നോവൽ സാഹിത്യത്തിനുള്ള കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിച്ചിരുന്നു . 


</doc>
<doc id="200823" url="https://ml.wikipedia.org/wiki?curid=200823" title="നികോൽ പ്രിസം">
നികോൽ പ്രിസം

ധ്രുവിത പ്രകാശം (polarised light) ലഭിക്കാനായി പ്രത്യേക രീതിയിൽ രൂപകല്പന ചെയ്ത കാൽസൈറ്റ് ക്രിസ്റ്റലിനെ നികോൽ പ്രിസം എന്നു പറയുന്നു. സ്കോട്ടിഷ് ശാസ്ത്രജ്ഞനായ വില്യം നികോൽ (1770-1851) ആണ് 1828-ൽ ഇത്തരമൊരു പ്രിസം ആദ്യമായി നിർമിച്ചത്. കാൽസൈറ്റ് ക്രിസ്റ്റലിന്റെ ദ്വിഅപവർത്തനം (birefringence or double refraction) എന്ന ഗുണവിശേഷമാണ് ഇവിടെ പ്രയോജനപ്പെടുത്തുന്നത്. "ഐസ്ലൻഡ് സ്പാർ" എന്ന പേരിൽ അറിയപ്പെടുന്ന കാൽസൈറ്റ് രാസപരമായി കാൽസിയം കാർബണേറ്റ് (CaCO) ആണ്.

നികോൽ പ്രിസം നിർമ്മിക്കുന്നതിനായി പ്രകൃതിയിൽനിന്നു ലഭിക്കുന്ന സുതാര്യവും വർണരഹിതവുമായ കാൽസൈറ്റിന്റെ ഒരു റോംബോഹെഡ്രൽ ക്രിസ്റ്റൽ നിർദിഷ്ട കോണുകളിൽ മുറിച്ചെടുത്ത് ഉരസി മിനുസപ്പെടുത്തുന്നു. കനത്തിന്റെ മൂന്നിരട്ടിയോളം നീളമുണ്ടായിരിക്കണം ക്രിസ്റ്റലിന്. നീളം കുറഞ്ഞ വികർണത്തിന്റെ (diagonal) ദിശയിൽ ഈ ക്രിസ്റ്റലിനെ രണ്ട് തുല്യഭാഗങ്ങളായി പിളർന്നശേഷം അവയെ കാനഡാ ബാൾസംകൊണ്ട് ഒട്ടിച്ചുചേർക്കുന്നു. സാധാരണ പ്രകാശം ക്രിസ്റ്റലിലൂടെ കടക്കുമ്പോൾ അത് ദ്വിഅപവർത്തനത്തിനു വിധേയമാകുന്നു. അതായത് പ്രകാശരശ്മി രണ്ടായി പിരിഞ്ഞ് ഓരോന്നും വ്യത്യസ്ത തലങ്ങളിൽ ധ്രുവിതങ്ങളായി മാറുന്നു. സാധാരണ രശ്മി (ordinary ray) എന്നും അസാധാരണ രശ്മി (extra ordinary ray) എന്നുമാണ് ഇവയെ വിളിക്കുന്നത്. ഇവയുടെ അപവർത്തനാങ്കം (refractive index) യഥാക്രമം 1.658-ഉം 1.486-ഉം ആണ്. അപവർത്തനാങ്കം 1.55 ആയുള്ള കാനഡാ ബാൾസ സ്തരത്തെയും ക്രിസ്റ്റലിനെയും വേർതിരിക്കുന്ന പ്രതലത്തിൽ പതിക്കുന്ന സാധാരണ രശ്മി പൂർണ ആന്തര പ്രതിഫലനത്തിനു (total internal reflection) വിധേയമായി ക്രിസ്റ്റലിന്റെ ഒരു വശത്തേക്കു തിരിഞ്ഞ് പുറത്തുപോകുന്നു. (സാധാരണ രശ്മി പുറത്തുവരേണ്ട പ്രതലത്തിനു കറുത്തനിറം കൊടുത്താൽ പ്രസ്തുത രശ്മികളെ മുഴുവനായി ആഗിരണം ചെയ്ത് നീക്കാനാവും). അസാധാരണ രശ്മിയാകട്ടെ, പ്രതിഫലനത്തിനു വിധേയമാകാതെ ക്രിസ്റ്റലിന്റെ രണ്ടാം പകുതിയിലൂടെ കടന്ന് സമതലധ്രുവിത പ്രകാശമായി (plane polarized light) പുറത്തുവരുന്നു. ഇപ്രകാരം നികോൽ പ്രിസം ഒരു ധ്രുവീകാരി (polarizer) ആയി പ്രവർത്തിക്കുന്നു.

പോളറൈസർ ആയും അനലൈസർ ആയും നികോൽ പ്രിസത്തെ ഉപയോഗപ്പെടുത്താം. ഒരു നികോൽ പ്രിസത്തിൽ നിന്നു പുറത്തുവരുന്ന ധ്രുവിത പ്രകാശത്തിന്റെ പാതയിൽ രണ്ടാമതൊരു നികോൽ പ്രിസം കൂടി അതേ ദിഗ്വിന്യാസത്തിൽ വച്ചാൽ അതിൽക്കൂടിയും ആ രശ്മി യാതൊരു മാറ്റവുമില്ലാതെ കടന്നുപോകും. ക്രിസ്റ്റലുകളുടെ മുഖ്യ ഛേദതലങ്ങൾ സമാന്തരമായ ഇത്തരം സജ്ജീകരണം "പാരലൽ നികോൽസ്" എന്നറിയപ്പെടുന്നു. രണ്ടാമത്തെ പ്രിസം ലംബദിശയിൽ (907deg; യിൽ) വിന്യസിച്ചാൽ പ്രകാശം ഒട്ടും കടന്നുവരില്ല. ഇതിനെയാണ് "ക്രോസ്ഡ് നികോൽസ്" എന്നു വിശേഷിപ്പിക്കുന്നത്. ഓരോ പൂർണ തിരിയലിനും ഈരണ്ടുതവണ പ്രകാശം ഒട്ടും കടന്നുവരാത്തതിനാൽ ഏതു പ്രകാശവും സമതലധ്രുവിതമാണോ എന്നറിയുന്നതിനുള്ള ഒരു പരിശോധനാരീതിയായി ഇത് അംഗീകരിക്കപ്പെട്ടിരിക്കുന്നു. രണ്ടാം നികോൽ പ്രിസം അല്പാല്മായി കറക്കിയാൽ, തിരിയുന്ന കോണിന് ആനുപാതികമായി പ്രകാശത്തിന്റെ ഒരു ഘടകം മാത്രം കടന്നുവരുന്നതായി കാണാം.

മൈക്രോസ്കോപ്പി, പൊളാരിമെട്രി എന്നീ മേഖലകളിൽ നികോൽ പ്രിസം വ്യാപകമായി ഉപയോഗിച്ചിരുന്നു. പിൽക്കാലത്ത് പോളറോയ്ഡ് ഫിലിമുകളും മറ്റും ഇതിനു പകരമായി പ്രചാരത്തിലായി. പ്രകാശത്തിന്റെ അപവർത്തനം, ധ്രുവീകരണം എന്നീ പ്രതിഭാസങ്ങളുടെ പഠനത്തിനും ജൈവസംയുക്തങ്ങളുടെ ഗവേഷണത്തിനും ധാതുക്കളുടെ ആന്തരികഘടന നിരീക്ഷിക്കുന്നതിനും ജ്യോതിശ്ശാസ്ത്രരംഗത്ത് നക്ഷത്രങ്ങളെക്കുറിച്ചുള്ള പഠനത്തിനും നികോൽ പ്രിസം ഏറെ പ്രയോജനപ്പെട്ടിട്ടുണ്ട്.



</doc>
<doc id="200824" url="https://ml.wikipedia.org/wiki?curid=200824" title="ടാൽക്">
ടാൽക്

ഒരിനം അമ്ല മഗ്നീഷ്യം സിലിക്കേറ്റ് ധാതവം. മോവിന്റെ കാഠിന്യമാപകത്തിൽ ഏറ്റവും താഴെയാണ് ടാൽക്കിന്റെ സ്ഥാനം (കാഠിന്യാങ്കം: 1). ശുദ്ധാവസ്ഥയിൽ വളരെ മൃദുവാണ്. വെള്ള, പച്ചകലർന്ന വെള്ള, ചാരം, തവിട്ട് എന്നീ നിറങ്ങളിൽ പാളികളായോ സിരകളായോ പിണ്ഡാവസ്ഥയിലോ പ്രകൃതിയിൽ കാണപ്പെടുന്നു. മഗ്നീഷ്യം സിലിക്കേറ്റിനോ അത്യുൽസിലിക ശിലകൾക്കോ പരിവർത്തനം സംഭവിച്ചതിന്റെ പരിണതഫലമാണ് ടാൽക്. അശുദ്ധ ഡോളിമിറ്റിക് മാർബിളിന് രാസപരിണാമം സംഭവിച്ചും ടാൽക് രൂപം കൊള്ളാറുണ്ട്. സെർപെന്റീൻ, കാൽസൈറ്റ്, ഡോളൊമൈറ്റ്, മഗ്നെസൈറ്റ് എന്നിവയാണ് പ്രധാന സഹവർത്തിത ധാതവങ്ങൾ.

അഭ്രപാളിയോടു സാദൃശ്യമുള്ള ടാൽക് ഘടനയിൽ വൈദ്യുത നിഷ്ക്രിയ മഗ്നീഷ്യം സിലിക്കേറ്റു പാളികളെ ദുർബലമായ വ്യൂത്പന്ന രാസബന്ധത്താൽ ബന്ധിച്ചിരിക്കുന്നു. തത്ഫലമായി ടാൽക്കിന് കുറഞ്ഞ കാഠിന്യവും സുവ്യക്തമായ ആധാരവിദളനവും ലഭ്യമാകുന്നു. ആ. ഘ: 2.7 - 2.8; ചൂർണാഭ: വെള്ള; രാസസംഘടനം : Mg3 SiO4 O10 (OH)2

ആഗ്നേയശിലകളിൽ, പ്രത്യേകിച്ചും പെരിഡോട്ടൈറ്റ്, പൈറോക്സിനൈറ്റ് എന്നിവയിലാണ് ടാൽക്കിന്റെ പ്രധാന ഉപസ്ഥിതി. സിലിക്കേറ്റ് ധാതവങ്ങളുടെ രാസപരിവർത്തനമാണ് ഇവിടെ ടാൽക്കിന്റെ രൂപീകരണത്തിനു നിദാനം. മഗ്നീഷ്യം ഉപസ്ഥിതശിലകൾക്ക് ജലവുമായുള്ള രാസപ്രവർത്തനത്തിന്റെ ഫലമായും, പൈറോക്സീൻ, ആംഫിബോൾ, ഒലിവീൻ എന്നീ ധാതവങ്ങളുടെ പരിവർത്തനംമൂലവും ടാൽക് രൂപപ്പെടാം. ട്രെമൊളൈറ്റിനൊപ്പം കാണപ്പെടുന്ന ടാൽക് ട്രെമൊളൈറ്റിന്റെ തന്നെ ഒരു ഉത്പന്നമാണ്.

ടാൽക്, ക്ലോറൈറ്റ്, ട്രെമൊളൈറ്റ് എന്നീ ധാതുക്കൾ അടങ്ങിയ ശിലയെയാണ് വ്യാവസായികമായി ടാൽക് എന്നു വിവക്ഷിക്കുന്നത്. പോട്സ് റ്റോണും, സ്റ്റിയറ്റൈയ്റ്റുമാണ് പിണ്ഡാവസ്ഥയിലുള്ള മുഖ്യ ടാൽക്കിനങ്ങൾ. പ്രധാനമായും ടാൽക് അടങ്ങിയതും താരതമ്യേന ശുദ്ധവും സുസംഹതവും പിണ്ഡാകാരവുമായ ശിലാപദാർഥത്തെ സൂചിപ്പിക്കേണ്ടി വരുമ്പോഴാണ് സ്റ്റിയറ്റൈയ്റ്റ് എന്ന സംജ്ഞ ഉപയോഗിക്കുന്നത്.

ന്യൂയോർക്ക്, കാലിഫോർണിയ, ഉത്തര കരോളിന എന്നിവയാണ് ലോകത്തെ പ്രധാന ടാൽക് ഉത്പാദകരാജ്യങ്ങൾ. യു.എസ്., ഫ്രാൻസ്, ഇറ്റലി, ആസ്റ്റ്രിയ, ജപ്പാൻ എന്നിവിടങ്ങളിലും ഗണ്യമായ തോതിൽ ടാൽക് നിക്ഷേപമുണ്ട്.

സിറാമിക് വ്യവസായത്തിലെ ഒരു സുപ്രധാന അസംസ്കൃത വസ്തുവാണ് ടാൽക്. സൗന്ദര്യവർധക ഉത്പന്നങ്ങളുടെ നിർമ്മാണത്തിനു പുറമേ പെയിന്റ്, പേപ്പർ, റബർ എന്നീ വ്യവസായങ്ങളിലും ഈ ധാതവം വ്യാപകമായി ഉപയോഗിക്കുന്നുണ്ട്. 



</doc>
<doc id="200827" url="https://ml.wikipedia.org/wiki?curid=200827" title="നിംഹാൻസ്">
നിംഹാൻസ്

ബെംഗളൂരു ആസ്ഥാനമായി പ്രവർത്തിക്കുന്ന കൽപ്പിതസർവകലാശാലയാണ് നിംഹാൻസ്. കേന്ദ്രസർക്കാരിന്റെയും കർണാടക സംസ്ഥാന സർക്കാരിന്റെയും സംയുക്ത സംരംഭമായ ഈ സ്ഥാപനം നാഡീവിജ്ഞാനീയ-മാനസികാരോഗ്യ രംഗങ്ങളിലെ പ്രമുഖ ഗവേഷണ/പരിശീലന കേന്ദ്രമാണ്. 1974-ൽ ഒരു സ്വയംഭരണ സ്ഥാപനമായി പ്രവർത്തനമാരംഭിച്ച നാഷണൽ ഇൻസ്റ്റിറ്റ്യൂട്ട് ഒഫ് മെന്റൽ ഹെൽത്ത് ആൻഡ് ന്യൂറോസയൻസസ് (National Institute of Mental Health and Neuro sciences) 1994-ലാണ് ഡീംഡ് സർവകലാശാലയായി പ്രഖ്യാപിക്കപ്പെട്ടത്. ഇവിടത്തെ ആശുപത്രി ഏഷ്യയിലെ തന്നെ മികച്ച ചികിത്സാലയങ്ങളിലൊന്നായി പരിഗണിക്കപ്പെടുന്നു. മാനവശേഷി വികസനം, രോഗീപരിചരണം, ഗവേഷണം എന്നീ മൂന്ന് പ്രധാന ലക്ഷ്യങ്ങൾ കേന്ദ്രീകരിച്ചാണ് നിംഹാൻസ് പ്രവർത്തിക്കുന്നത്.

ജൈവഭൗതികം, ജൈവസാംഖ്യികം, ക്ലിനിക്കൽ സൈക്കോളജി, നാഡീരസതന്ത്രം, മനോരോഗചികിത്സാശാസ്ത്രം, ആയുർവേദ ഗവേഷണവിഭാഗം തുടങ്ങി ഇരുപതിലേറെ വ്യത്യസ്ത വകുപ്പുകളുള്ള നിംഹാൻസിൽ മനോരോഗചികിത്സ, നാഡീവിജ്ഞാനീയം, ക്ലിനിക്കൽ സൈക്കോളജി, നാഡീ ശസ്ത്രക്രിയ, ജൈവഭൌതികം, നഴ്സിങ് തുടങ്ങിയ മേഖലകളിൽ ബിരുദാനന്തര പരിശീലനം നൽകിവരുന്നു. ദേശീയ മാനസികാരോഗ്യ പദ്ധതികളിൽ നിംഹാൻസ് പ്രധാന പങ്കുവഹിക്കുന്നു. മാനസിക വൈകല്യങ്ങളുടെയും നാഡീതകരാറുകളുടെയും ചികിത്സയിൽ ആയുർവേദത്തിന്റെ പ്രയോഗസാധ്യതകളെക്കുറിച്ചുള്ള ഗവേഷണത്തിനായി അടുത്തകാലത്ത് ആരോഗ്യ-കുടുംബക്ഷേമ മന്ത്രാലയത്തിന്റെ ആഭിമുഖ്യത്തിൽ ഇവിടെ ഒരു കേന്ദ്രം ആരംഭിച്ചിട്ടുണ്ട്. 



</doc>
<doc id="200828" url="https://ml.wikipedia.org/wiki?curid=200828" title="മാർക്കസ് ക്ലോഡിയസ് ടാസിറ്റസ്">
മാർക്കസ് ക്ലോഡിയസ് ടാസിറ്റസ്

പുരാതന റോമൻ ചക്രവർത്തി. എ.ഡി. 275 മുതൽ 276 വരെ ആണ് ഇദ്ദേഹം ചക്രവർത്തിയായിരുന്നത്. റോമൻ സെനറ്റിലെ അംഗമായിരുന്ന ടാസിറ്റസ് ഊർജസ്വലനായ സെനറ്റംഗം എന്ന ഖ്യാതി നേടിയിരുന്നു.
റോമിലെ ഒറീലിയൻ ചക്രവർത്തി (ഭ. കാ. 270-75) എ.ഡി. 275-ൽ കൊല്ലപ്പെട്ടതിനെത്തുടർന്ന് പുതിയ ചക്രവർത്തിയെ തെരഞ്ഞെടുക്കാനുള്ള സൈനിക കൗൺസിലിന്റെ ആവശ്യപ്രകാരം സെനറ്റാണ് മുതിർന്ന അംഗമായ ടാസിറ്റസിനെ ചക്രവർത്തിസ്ഥാനത്തേയ്ക്ക് തെരഞ്ഞെടുത്തത്. ഭരണത്തിൽ സെനറ്റിന്റെ മേധാവിത്വം നേടാനുള്ള ഇദ്ദേഹത്തിന്റെ ശ്രമം ഫലവത്തായില്ല. 275 സെപ്. മുതൽ 276 മാ. വരെയുള്ള ഏഴുമാസക്കാലം മാത്രമേ ഇദ്ദേഹത്തിന് അധികാരത്തിൽ തുടരാൻ കഴിഞ്ഞുള്ളൂ. യുദ്ധത്തിലൂടെ ഏഷ്യാ മൈനറിലെ ഗോത്തുകളുടെ മേൽ ഇദ്ദേഹം വിജയം നേടിയിരുന്നു. ഏഷ്യൻ ആക്രമണത്തിനിടയ്ക്ക് കപ്പഡോഷ്യയിലെ ത്യാനായിൽ ഇദ്ദേഹം 276-ൽ മരണ മടഞ്ഞു. 



</doc>
<doc id="200830" url="https://ml.wikipedia.org/wiki?curid=200830" title="ടാസ്മേനിയൻ ഭാഷകൾ">
ടാസ്മേനിയൻ ഭാഷകൾ

ടാസ്മേനിയൻ ആദിവാസികൾ ഉപയോഗിച്ചിരുന്ന ഭാഷയുമായി ദൃഢബന്ധമുള്ള ഒരു സ്വതന്ത്രഭാഷ. ആസ്ത്രേലിയയുടെ ദക്ഷിണ പൂർവ പ്രദേശത്തായി സ്ഥിതി ചെയ്യുന്ന ഒരു ഉപദ്വീപാണ് ടാസ്മേനിയ. വംശനാശം സംഭവിച്ച ഒരു സമൂഹമാണ് ടാസ്മേനിയയിലെ ആദിവാസികൾ.

ഈ ഭാഷാസമൂഹത്തിലെ അംഗസംഖ്യയെപ്പറ്റി വിഭിന്നാഭിപ്രായങ്ങൾ ഉണ്ടെങ്കിലും ഉത്തരതീരങ്ങളിലും ദക്ഷിണതീരങ്ങളിലും പ്രചാരത്തിലിരിക്കുന്നവയാണ് പ്രധാനപ്പെട്ട രണ്ടു വിഭാഗങ്ങൾ.

സംഗീതാത്മകമായ ടാസ്മേനിയൻ ഭാഷയിൽ ധാരാളം സ്വരശബ്ദങ്ങൾ ഉപയോഗിക്കുന്നു. മിക്ക പദങ്ങളും ക്ര, പ്ര, ത്ര എന്നീ അക്ഷരങ്ങളിലാണ് തുടങ്ങുന്നത്. വ്യഞ്ജനശബ്ദങ്ങൾ നന്നേ കുറവാണ്. ഘോഷി-അഘോഷി (Voiced -Voiceless) വ്യത്യാസം, ഊഷ്മാക്കളായ (Sibilants) വ്യഞ്ജനശബ്ദങ്ങൾ എന്നിവ ഈ ഭാഷയിൽ ഇല്ല. ഘർഷശബ്ദങ്ങളായ r, l, കണ്ഠ്യ ശബ്ദമായ x, താലവ്യരഞ്ജിയായ ചില വ്യഞ്ജനങ്ങൾ എന്നിവ ടാസ്മേനിയൻ ഭാഷകളുടെ സ്വനഘടനയിലെ സവിശേഷതകളാണ്.

വ്യാകരണപരമായ ബന്ധങ്ങൾ സംശ്ലേഷക (agglautinative) പരപ്രത്യയങ്ങളിലൂടെ വെളിപ്പെടുത്തുന്നു. കർത്താ-കർമബന്ധം പദക്രമത്തിലൂടെ നിശ്ചയിക്കുന്നു. ശബ്ദവിഭാഗത്തിലെ ഒരു പ്രത്യേക വിഭാഗമാണ് വിശേഷണങ്ങൾ. ക്രിയകളുടെ വചനം, കാലം, സർവ നാമഭേദങ്ങൾ എന്നിവ വ്യക്തമാക്കാൻ പ്രത്യേക വ്യവസ്ഥയില്ല. ഏതാനും ചില സാംഖ്യകങ്ങൾ (2, 3, 4) മാത്രമാണ് ഈ ഭാഷയിൽ ഉപയോഗിക്കുന്നത്.

ടാസ്മേനിയൻ സംസ്കാരത്തിൽ ആസ്റ്റ്രേലിയൻ ഭാഷകളുടെ സ്വാധീനം കാണാം. യു.എസ്. ഭാഷാശാസ്ത്രജ്ഞനായ എച്ച്.ഗ്രീന്ബർഗ് ഈ ഭാഷകളെ ഇന്തോ-പസഫിക് വിഭാഗത്തില് ഉൾപ്പെടുത്താൻ ശ്രമം നടത്തിയിട്ടുണ്ട്. 
Some basic words:



</doc>
<doc id="200833" url="https://ml.wikipedia.org/wiki?curid=200833" title="ചെമ്മണ്ണാർ">
ചെമ്മണ്ണാർ

ഇടുക്കി ജില്ലയിലെ ഉടുമ്പൻചോല പഞ്ചായത്തിൽ സ്ഥിതി ചെയ്യുന്ന ഒരു ഗ്രാമമാണ് ചെമ്മണ്ണാർ. 

പെരിയാറിന്റെ പോഷക നദിയിൽ നിന്നാണ് ഈ പേരു ലഭിച്ചത്. ചെമ്മണ്ണു കലർന്നൊഴുകുന്നതിനാൽ ഈ പേരിന് സാംഗത്യമുണ്ട്. ജനങ്ങൾ ഭൂരിഭാഗവും കർഷകരാണ്. കുരുമുളക്, ഏലം എന്നിവയാണ് ഇവിടുത്തെ പ്രധാന കാർഷിക വിളകൾ. അറുപത്-എഴുപത് വർഷങ്ങൾക്കു മുമ്പ് കോട്ടയത്തു നിന്നും ഇവിടേയ്ക്ക് കുടിയേറിയവരാണ് ഇന്നത്തെ ചെമ്മണ്ണാർ നിവാസികളിലേറെയും.


</doc>
<doc id="200858" url="https://ml.wikipedia.org/wiki?curid=200858" title="ഗോപാൽസ്വാമി ദൊരൈസ്വാമി നായിഡു">
ഗോപാൽസ്വാമി ദൊരൈസ്വാമി നായിഡു

ഇന്ത്യൻ എഞ്ചിനീയറായിരുന്നു ഗോപാൽസ്വാമി ദൊരൈസ്വാമി നായിഡു. നിരവധി കണ്ടുപിടിത്തങ്ങൾ നടത്തിയ ഇദ്ദേഹത്തെ "ഇന്ത്യയുടെ എഡിസൺ" എന്ന് വിശേഷിപ്പിക്കാറുണ്ട്.

1893 മാർച്ച് 23-ന്, കോയമ്പത്തൂരിനടുത്ത് കാലങ്കൽ എന്ന സ്ഥലത്താണ് ജനനം. 1920-ൽ ഒരു പാസഞ്ചർ കോച്ച് സ്വന്തമാക്കിക്കൊണ്ട് ഇദ്ദേഹം വാഹന വ്യവസായ രംഗത്ത് പ്രവേശിച്ചു. 1937 ആയപ്പോഴേക്കും ഇദ്ദേഹത്തിന്റെ "യുണൈറ്റഡ് മോട്ടോർ സർവീസ്" (UMS) രാജ്യത്തെ ഏറ്റവും കാര്യക്ഷമമായ വാഹനശൃംഖല തന്നെ സ്വന്തമാക്കി. ഇന്ത്യയിൽ നിർമിച്ച ആദ്യത്തെ വൈദ്യുത മോട്ടോർ യുഎംഎസ് കമ്പനിയിൽ നിന്നായിരുന്നു.

വ്യാവസായിക രംഗത്താണ് ഇദ്ദേഹം കൂടുതൽ സംഭാവനകൾ നൽകിയതെങ്കിലും ഇലക്ട്രിക്കൽ, മെക്കാനിക്കൽ, കൃഷി (സങ്കര കൃഷി-Hybrid cultivation) ഓട്ടോമൊബൈൽ എഞ്ചിനീയറിങ് തുടങ്ങിയ മേഖലകളിലും ശ്രദ്ധ പതിപ്പിച്ചു. "റസന്ത്" (Rasant) എന്ന പേരിൽ ഇദ്ദേഹം പുറത്തിറക്കിയ വൈദ്യുത ക്ഷൗരക്കത്തി അന്ന് അന്താരാഷ്ട്ര വിപണിയിൽ നിലവിലുണ്ടായിരുന്നതിനെക്കാൾ മെച്ചപ്പെട്ട നിലവാരം പുലർത്തി. ക്യാമറയുടെ ദൂരം ക്രമീകരിക്കുന്ന ഉപകരണം, പഴവർഗങ്ങളുടെ സത്തെടുക്കുന്ന യന്ത്രം, കള്ളവോട്ട് തടയാനാവുംവിധം സമ്മതിദാനം രേഖപ്പെടുത്താവുന്ന യന്ത്രം, മണ്ണെണ്ണ ഉപയോഗിച്ച് കറങ്ങുന്ന പങ്ക തുടങ്ങിയവ ഇദ്ദേഹത്തിന്റെ കണ്ടുപിടിത്തങ്ങളിൽ ചിലതാണ്. ചെറിയ മുതൽമുടക്കിൽ അഞ്ച് വാൽവുകളുള്ള റേഡിയോ സെറ്റ് 1941-ൽ ഇദ്ദേഹം വികസിപ്പിച്ചെടുത്തു. 1952-ൽ 2000 രൂപയ്ക്ക് രണ്ട് സീറ്റർ പെട്രോൾ എൻജിൻ കാർ പുറത്തിറക്കി. പക്ഷേ, സർക്കാരിൽ നിന്നും ആവശ്യമായ അനുമതി നിഷേധിച്ചതിനെത്തുടർന്ന് ഇതിന്റെ ഉത്പാദനം നിർത്തിവെച്ചു.

കാർഷിക മേഖലയിൽ, പരുത്തിക്കൃഷി, അത്യുത്പാദന ശേഷിയുള്ള ചാമക്കൃഷി, കൃഷിക്കനുയോജ്യമായ കുത്തിവയ്പുകൾ എന്നിവ വികസിപ്പിച്ചെടുത്തു. ഈ മേഖലയിൽ ഇദ്ദേഹത്തിന്റെ പ്രവർത്തന മികവിനെ സർ സി.വി. രാമൻ, സസ്യവിസ്മയം (botanic marvels) എന്നാണ് വിശേഷിപ്പിച്ചത്.

രാഷ്ട്രീയ മേഖലയിൽ നിന്ന് അകന്നാണ് ഇദ്ദേഹം നിലകൊണ്ടതെങ്കിലും 1936-ലെ പ്രാദേശിക തെരഞ്ഞെടുപ്പിൽ മത്സരിച്ചു. പക്ഷേ, വിജയിക്കാനായില്ല.

1944 മുതൽ വ്യവസായ മേഖലയിലെ സജീവപ്രവർത്തനങ്ങളിൽ നിന്ന് മാറി ജനനന്മയ്ക്കുതകുന്ന മറ്റു പ്രവർത്തനങ്ങളിൽ നായിഡൂ ശ്രദ്ധ ചെലുത്തി. ഇദ്ദേഹത്തിന്റെ കീഴിലുള്ള തൊഴിലാളികൾക്കും, സാമൂഹികമായി അടിച്ചമർത്തപ്പെട്ട മറ്റു ജനവിഭാഗങ്ങൾക്കും, ഗവേഷണ സ്കോളർഷിപ്പുകളും ക്ഷേമപദ്ധതികളും ഏർപ്പെടുത്തി. ഇദ്ദേഹത്തിന്റെ സ്മരണാർഥം കോയമ്പത്തൂരിൽ വർഷംതോറും "ജി.ഡി. നായിഡു ഇൻഡസ്ട്രിയൽ എക്സ്ബിഷൻ" സംഘടിപ്പിക്കാറുണ്ട്. ജന്മനാട്ടിലെ മെട്രിക്കുലേഷൻ ഹയർ സെക്കണ്ടറി സ്കൂളിന് ഇദ്ദേഹത്തിന്റെ പേരാണ് നൽകിയിട്ടുള്ളത്. 1974 ജനുവരി 4-ന് ഇദ്ദേഹം അന്തരിച്ചു.



</doc>
<doc id="200866" url="https://ml.wikipedia.org/wiki?curid=200866" title="മൂഴിക്കുളം">
മൂഴിക്കുളം

കേരളത്തിലെ എറണാകുളം ജില്ലയിൽ ആലുവ താലൂക്കിൽ പാറക്കടവ് വില്ലേജ് പരിധിയിൽ വരുന്ന പാറക്കടവ് ഗ്രാമപഞ്ചായത്തിൽ ചാലക്കുടിപ്പുഴയുടെ തീരത്തുള്ള ഒരു ഗ്രാമമാണ് മൂഴിക്കുളം. കേരളത്തിലെ ഏക ലക്ഷ്മമണക്ഷേത്രമായ ശ്രീലക്ഷ്മണ പെരുമാൾ ക്ഷേത്രം സ്ഥിതിചയ്യുന്ന സ്ഥലമാണിത്. കർക്കിടക മാസത്തിൽ ഈ ക്ഷേത്രം നാലമ്പല ദർശനത്തിൽ ഉൾപ്പെട്ടിരിക്കുന്നു.


</doc>
<doc id="200870" url="https://ml.wikipedia.org/wiki?curid=200870" title="ഓഹരി (നോവൽ)">
ഓഹരി (നോവൽ)

കെ.എൽ. മോഹനവർമ്മ രചിച്ച നോവലാണ് ഓഹരി. ഇതിന് നോവൽ സാഹിത്യത്തിനായുള്ള 1993-ലെ കേരള സാഹിത്യ അക്കാദമി പുരസ്കാരം ലഭിച്ചിട്ടുണ്ട് .

ഓഹരിവിപണിയാണ് നോവലിന്റെ പശ്ചാത്തലം. 


</doc>
<doc id="200873" url="https://ml.wikipedia.org/wiki?curid=200873" title="ഭാരതഗാഥ">
ഭാരതഗാഥ

ഭാരതഗാഥ 'ചെറുശ്ശേരി ഭാരതം' എന്നും അറിയപ്പെടുന്ന ഈ കൃതി ചിറയ്ക്കൽ കോവിലകത്ത് രാമവർമ ഇളയരാജ കൊല്ലവർഷം 1087-ൽ പ്രസാധനം ചെയ്തു. 'ചെറുശ്ശേരി ഭാരതം' എന്നു അറിയപെടുന്നുവെങ്കിലും ഇതിന്റെ കർത്താവ്‌ ചെറുശ്ശേരി നമ്പൂതിരി അല്ല എന്നാണ് പണ്ഡിത നിഗമനം. കോലത്തിരി രാജാവിന്റെ നിർദ്ദേശപ്രകാരം ഏതോ ഒരു നമ്പൂതിരി രചിചതാകാമെന്നു ശ്രീ ഉള്ളൂർ അഭിപ്രായപ്പെടുന്നു. ഭാരതകഥ ഇതിവൃത്തമായി സ്വീകരിച്ചിരിക്കുന്ന ഭാരതഗാഥ, കൃഷ്ണഗാഥയുടെ ഒരു ദുർബലാനുകരണമാണ്. എന്നാൽ സാഹിത്യപരമായി കൃഷ്ണഗാഥയോളം മേന്മ അവകാശപ്പെടാൻ ഇല്ലാത്ത ഒരു കൃതിയാണിത്. 


</doc>
<doc id="200874" url="https://ml.wikipedia.org/wiki?curid=200874" title="ദിശാഗതികം">
ദിശാഗതികം

ഒരു സ്ഥലത്തുനിന്നും മറ്റൊരു സ്ഥാനത്തേക്കുള്ള വാഹനങ്ങളുടെയോ വാഹകരുടെയോ സഞ്ചാരം സ്ഥാനനിർണ്ണയം തുടങ്ങിയവയിൽ കേന്ദ്രീകരിച്ചിരിക്കുന്ന പഠനശാഖയാണ് ദിശാഗതികം.


</doc>
<doc id="200887" url="https://ml.wikipedia.org/wiki?curid=200887" title="മാവേലി മൻറം">
മാവേലി മൻറം

കെ.ജെ. ബേബി രചിച്ച നോവലാണ് മാവേലി മൻറം. ഈ കൃതിക്ക് 1994-ലെ നോവൽ സാഹിത്യത്തിനുള്ള കേരള സാഹിത്യ അക്കാദമി പുരസ്കാരം ലഭിക്കുകയുണ്ടായി 


</doc>
<doc id="200889" url="https://ml.wikipedia.org/wiki?curid=200889" title="സൂഫി പറഞ്ഞ കഥ (വിവക്ഷകൾ)">
സൂഫി പറഞ്ഞ കഥ (വിവക്ഷകൾ)


</doc>
<doc id="200891" url="https://ml.wikipedia.org/wiki?curid=200891" title="സൂഫി പറഞ്ഞ കഥ (നോവൽ)">
സൂഫി പറഞ്ഞ കഥ (നോവൽ)

കെ.പി. രാമനുണ്ണി രചിച്ച മലയാളം നോവലാണ് സൂഫി പറഞ്ഞ കഥ. 1995-ൽ നോവൽ സാഹിത്യത്തിനുള്ള കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിച്ചിട്ടുണ്ട് . 


</doc>
<doc id="200896" url="https://ml.wikipedia.org/wiki?curid=200896" title="വൃദ്ധസദനം (നോവൽ)">
വൃദ്ധസദനം (നോവൽ)

ടി.വി. കൊച്ചുബാവ എഴുതിയ നോവലാണ് വൃദ്ധസദനം. ഈ കൃതിക്ക് 1996-ലെ കേരള സാഹിത്യ അക്കാദമി പുരസ്കാരം ലഭിക്കുകയുണ്ടായി .


</doc>
<doc id="200899" url="https://ml.wikipedia.org/wiki?curid=200899" title="ജനിതകം (നോവൽ)">
ജനിതകം (നോവൽ)

എം. സുകുമാരൻ എഴുതിയ നോവലാണ് ജനിതകം. 1997-ലെ കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിക്കുകയുണ്ടായി . 

ഈ കൃതിയെക്കുറിച്ചു വല്ല അറിവും അര്കാക്കെങ്കിലും ഉണ്ടെങ്കിൽ നല്ലതായിരുന്നു

</doc>
<doc id="200905" url="https://ml.wikipedia.org/wiki?curid=200905" title="ഇന്നലത്തെ മഴ">
ഇന്നലത്തെ മഴ

എൻ. മോഹനൻ എഴുതിയ നോവലാണ് ഇന്നലത്തെ മഴ. ഈ കൃതിക്ക് 1998-ലെ കേരള സാഹിത്യ അക്കാദമി പുരസ്കാരം ലഭിക്കുകയുണ്ടായി . ജ്യോതിശ്ശാസ്ത്രജ്ഞൻ, വ്യാകരണപണ്ഡിതൻ, ഭൗതിക ശാസത്രപരിജ്ഞാനി എന്നീ നിലകളിലെല്ലാം പ്രസിദ്ധനായ വരരുചി എന്ന ബ്രാഹ്മണന് ഒരു ചണ്ഡാളസ്ത്രീയിൽ പിറന്ന പന്ത്രണ്ടു മക്കളുടെ ഐതിഹ്യകഥയാണ് ഈ പുസ്തകം. പറയിപ്പെറ്റ പന്തിരുകുലത്തിലെ സന്തതിപരമ്പരകളാണു കേരളീയർ എന്ന ഐതിഹ്യത്തിന്റെ പശ്ചാത്തലത്തിലാണു ഈ നോവൽ എഴുതപ്പെട്ടിരിക്കുന്നത് 


</doc>
<doc id="200909" url="https://ml.wikipedia.org/wiki?curid=200909" title="കൊച്ചരേത്തി">
കൊച്ചരേത്തി

കേരളത്തിലെ ആദിവാസി സമൂഹമായ മലയൻമാരെ കുറിച്ച് രചിക്കപ്പെട്ട കൃതി.ആഖ്യാനശൈലിയുടെയും ഭാഷയുടെയും പ്രയോഗരീതി കൊണ്ട് മറ്റു രചനകളിൽ നിന്നും വ്യത്യസ്തമാണ് കൊച്ചരേത്തി . പ്രകൃതിയോടുംരോഗങ്ങളോടും കാട്ടുമൃഗങ്ങളോടും ഏറ്റുമുട്ടി ജീവിക്കുന്ന ഇവർക്ക് മനുഷ്യരാൽ ഉണ്ടാകുന്ന ദണ്ഡനകൾ ഇതിൽ ഹൃദയസ്പർശിയായി വിവരിക്കുന്നു നാരായൻ.നിരക്ഷരരായ ആദിവാസി സമൂഹത്തിലേക്ക് അക്ഷര കണ്ണ് സമർപ്പിക്കുന്നതിലൂടെ ഒരു പുതിയ യുഗത്തിന് പ്രഭാവം വായനക്കാരനെ അറിയിക്കുകയാണ് ഗ്രന്ഥകർത്താവ്  എഴുത്തിന്റെ വിസ്തൃതമായ രാജ്യത്ത് ചുരുങ്ങിയ കാലം കൊണ്ടു തന്നെ ഒരു ഇരിപ്പിടം സ്വന്തമാക്കിയ നോവലിസ്റ്റാണ് നാരായൻ . സ്വന്തം ജീവിത പരിസരവുമായി ബന്ധപ്പെട്ട അരനൂറ്റാണ്ടിലേറെ പഴക്കമുള്ള ജീവിത സാഹചര്യങ്ങളാണ് കൊച്ചരേത്തി അനാവരണം ചെയ്യുന്നത് കൊച്ചു രാമൻ എന്ന മനുഷ്യനിലൂടെ , കുഞ്ഞിപ്പെണ്ണിന്റെ കണ്ണുനീരിലൂടെ കൊച്ചരേത്തി മനുഷ്യാവസ്ഥയുടെ പുതിയൊരു ഇതിഹാസം രചിക്കുന്നു.

നാരായൻ എഴുതിയ നോവലാണ് കൊച്ചരേത്തി. ഈ കൃതിക്ക് 1999-ലെ കേരള സാഹിത്യ അക്കാദമി പുരസ്കാരം ലഭിക്കുകയുണ്ടായി .1998-ൽ ആണ് ഈ കൃതി പ്രസിദ്ധീകരിച്ചത്. നാരായന്റെ ആദ്യ കൃതി ആണ് കൊച്ചരേത്തി. പ്രകൃതിയോട് മല്ലിട്ടു ജീവിക്കുന്ന കേരളത്തിലെ ആദിവാസി സമൂഹമായ മലയരയന്മാരെ കുറിച്ച് അനുഭവങ്ങളുടെ വെളിച്ചത്തിൽ എഴുതിയ നോവലാണിത്. 


</doc>
<doc id="200911" url="https://ml.wikipedia.org/wiki?curid=200911" title="ആത്മാവിനു ശരിയെന്നു തോന്നുന്ന കാര്യങ്ങൾ">
ആത്മാവിനു ശരിയെന്നു തോന്നുന്ന കാര്യങ്ങൾ

സി.വി. ബാലകൃഷ്ണൻ എഴുതിയ നോവലാണ് ആത്മാവിന് ശരിയെന്നു തോന്നുന്ന കാര്യങ്ങൾ. 2000-ലെ കേരള സാഹിത്യ അക്കാദമി പുരസ്കാരം ഈ കൃതിക്ക് ലഭിച്ചിരുന്നു . 


</doc>
<doc id="200914" url="https://ml.wikipedia.org/wiki?curid=200914" title="ആലാഹയുടെ പെൺമക്കൾ">
ആലാഹയുടെ പെൺമക്കൾ

സാറാ ജോസഫ് എഴുതിയ നോവലാണ് ആലാഹയുടെ പെൺമക്കൾ. ഈ കൃതിക്ക് കേരള സാഹിത്യ അക്കാദമി പുരസ്കാരം(2001), കേന്ദ്ര സാഹിത്യ അക്കാദമി പുരസ്കാരം(2003), വയലാർ പുരസ്കാരം (2004) ,ചെറുകാട് പുരസ്കാരം തുടങ്ങി വിവിധ പുരസ്കാരങ്ങൾ ലഭിച്ചിട്ടുണ്ട്.


</doc>
<doc id="200917" url="https://ml.wikipedia.org/wiki?curid=200917" title="അഘോരശിവം">
അഘോരശിവം

യു.എ. ഖാദർ എഴുതിയ നോവലാണ് അഘോരശിവം. ഈ കൃതിക്ക് 2002-ലെ കേരള സാഹിത്യ അക്കാദമി പുരസ്കാരം ലഭിച്ചിരുന്നു . 


</doc>
<doc id="200920" url="https://ml.wikipedia.org/wiki?curid=200920" title="വടക്കുനിന്നൊരു കുടുംബവൃത്താന്തം">
വടക്കുനിന്നൊരു കുടുംബവൃത്താന്തം

അക്‌ബർ കക്കട്ടിൽ എഴുതിയ നോവലാണ് വടക്കുനിന്നൊരു കുടുംബവൃത്താന്തം. ഈ കൃതിക്ക് 2003-ലെ കേരള സാഹിത്യ അക്കാദമി പുരസ്കാരം ലഭിച്ചിരുന്നു . 


</doc>
<doc id="200921" url="https://ml.wikipedia.org/wiki?curid=200921" title="കണ്ണാടിയിലെ മഴ">
കണ്ണാടിയിലെ മഴ

ജോസ് പനച്ചിപ്പുറം എഴുതിയ നോവലാണ് കണ്ണാടിയിലെ മഴ. ഈ കൃതിക്ക് 2005-ലെ കേരള സാഹിത്യ അക്കാദമി പുരസ്കാരം ലഭിക്കുകയുണ്ടായി . 


</doc>
<doc id="200923" url="https://ml.wikipedia.org/wiki?curid=200923" title="കലാപങ്ങൾക്കൊരു ഗൃഹപാഠം">
കലാപങ്ങൾക്കൊരു ഗൃഹപാഠം

ബാബു ഭരദ്വാജ് എഴുതിയ നോവലാണ് കലാപങ്ങൾക്കൊരു ഗൃഹപാഠം. ഇതിന് 2006-ലെ കേരള സാഹിത്യ അക്കാദമി പുരസ്കാരം ലഭിക്കുകയുണ്ടായി . 


</doc>
<doc id="200934" url="https://ml.wikipedia.org/wiki?curid=200934" title="മൈക്കോപ്ലാസ്മ">
മൈക്കോപ്ലാസ്മ

മനുഷ്യരിലുൾപ്പെടെ മിക്ക ജന്തുക്കളിലും നിരവധി രോഗങ്ങൾ ഉണ്ടാക്കാൻ പര്യാപ്തമായ സൂക്ഷ്മബാക്ടീരിയാ രൂപമുള്ള ജീവികളാണ് മൈക്കോപ്ലാസ്മ. അറിയപ്പടുന്നവയിൽ ഏറ്റവും ചെറിയ ജീവജാലങ്ങളാണിവ. ബാക്ടീരിയ ജീനസ്സിലാണ് ഇവ ഉൾപ്പെടുന്നത്. പ്രോകാരിയോട്ടിക് കോശതലമുള്ള ഇവ ഏകകോശജീവികളും കോശസ്തരം, ഡി.എൻ.എ, ആർ.എൻ.എ എന്നിവ ഉൾക്കൊള്ളുന്നതുമാണ്. എന്നാൽ ഇവയ്ക്ക് കോശഭിത്തിയില്ല. അതിനാൽ കോശഭിത്തിയെ നശിപ്പിക്കുന്ന പെനിസിലിൻ, ബീറ്റാ ലാക്ടം എന്നീ ആന്റിബയോട്ടിക്കുകൾക്ക് ഇവ വഴങ്ങുന്നില്ല. മറ്റുകോശങ്ങളുടെ അസാന്നിദ്ധ്യത്തിലും സ്വതന്ത്രവളർച്ചയും വിഭജനവും കാണിക്കുന്ന ഇവ ബഹുരൂപ വൈവിദ്ധ്യം (Pleomorphic colony) കാണിക്കുന്നു. കൃത്രിമവളർച്ചാമാദ്ധ്യമങ്ങളുടെ സ്വഭാവമനുസരിച്ച് ഗോളാകൃതിയിലും ശാഖകളായുള്ളതും നക്ഷത്രരൂപമുള്ളതും നിയതരൂപമില്ലാത്തതുമായ കോളനികളെ ഇവ സൃഷ്ടിക്കുന്നു. 
എന്നാൽ ബാക്ടീരിയകളിൽ നിന്നും ഇവ ചിലവ്യത്യാസങ്ങൾ പ്രകടിപ്പിക്കുന്നു.
ഫ്രഞ്ച് ശാസ്ത്രജ്ഞരായ ഇ.നോകാർഡ്, ഇ.ആർ. റൂക്സ് എന്നിവരാണ് 1898 ൽ ബൊവൈൻ പ്ലൂറോന്യുമോണിയ എന്ന രോഗബാധയേറ്റ കന്നുകാലികളുടെ ശ്വാസകോശോപരിതലസ്തരമായ പ്ലൂറകൾക്കിടയിലെ പ്ലൂറാദ്രവം പഠിക്കവേ കണ്ടെത്തിയത്. ആട്, നായ്ക്കൾ, എലികൾ, മനുഷ്യർ എന്നിവരിൽ പിന്നീട് ഇവയെ കണ്ടെത്താൻ കഴിഞ്ഞതോടെ പ്ലൂറഓന്യുമോണിയ ലൈക്ക് ഓർഗനിസം അഥവാ PPLO എന്ന പേര് ഇവയ്ക്ക ലഭിച്ചു. 1929ൽ നോവാക്ക് എന്ന ശാസ്ത്രജ്ഞൻ മൈക്കോപ്ലാസ്മ എന്ന ജീനസ്സിൽ ഇവയെ ഉൾപ്പെടുത്തി. 1969ൽ ഡബ്ല്യൂ.ബി.ഐറ്റേഴ്സൺ ഇവയെ ബാക്ടീരിയകളിലെ മൈക്കോപ്ലാസ്മറ്റേഷ്യേ(Mycoplasmataceae) എന്ന വിഭാഗത്തിൽ ഉൾപ്പെടുത്തി. 
ഇപ്പോൾ മോളിക്ക്യൂട്ട്സ് (Mollicutes) എന്ന ജീനസ്സിലാണ് ഇവയെ ഉൾപ്പെടുത്തിയിരികകുന്നത്. മൈക്കോപ്ലാസ്മറ്റേയ്ൽസ് (Mycoplasmatales) എന്ന ഓർഡറിൽ മൈക്കോപ്ലാസ്മറ്റേഷ്യേ(Mycoplasmataceae) എന്ന ഒരേയൊരു ഫാമിലിയിൽ രണ്ടുജീനസ്സുകളിൽ (Mycoplasma യും Ureaplasma) മൈക്കോപ്ലാസ്മയിൽ ഇവയുൾപ്പെടുന്നു. 
സ്വതന്ത്രജീവനം നടത്തുന്ന, മൃതഭോജികളോ(Saprophytes) പരാന്നഭോജികളോ (parasites)ആണ് മൈക്കോപ്ലാസ്മകൾ. ഉദാഹരണമായി Mycoplasma laidlawii മൃതഭോജിയും Mycoplasma gallisepticum ശ്വാസകോശങ്ങളിലെ കോശങ്ങളിൽ പരാദങ്ങളായി വസിക്കുന്നവയാണ്. 
ഇവയ്ക്ക് 0.25 മുതൽ 0.1 മില്ലി മൈക്രോൺ വരെ വ്യാസമുണ്ട്. ചിലയിനം വലിയ വൈറസുകളുടെ വലിപ്പമാണിവയ്ക്ക്. 75 ആംസ്ട്രോങ് കനമുള്ള പ്ലാസ്മാസ്തരം അഥവാ കോശസ്തരം ഇവയുടെ ഗോളരൂപശരീരത്തിനുപുറത്തുകാണപ്പെടുന്നു. ഇവയ്ക്ക് കോശഭിത്തിയില്ല. ഡി.എൻ.എയും റൈബോസോമുകളുമാണ് മൈക്രോസ്കോപ്പിക് നിരീക്ഷണത്തിലൂടെ നിയതമായി കാണാവുന്നത്. നീളമുള്ളതോ വൃത്താകരാമായതോ ആയ ഇരട്ട ഗോവണിരൂപമാണ് ഡി.എൻ.എയ്ക്ക്. 50 മുതൽ 100 വരെ 70S റൈബോസോമുകൾ ഇവയിൽ കാണപ്പെടുന്നു. റൈബോസോമുകൾ നിരവധി കൂടിച്ചേർന്ന് പോളിസോം (Polysome) ശൃംഖലയായും കാണപ്പെടുന്നു. മറ്റ് കോശാന്തര സ്തരഘടനകളൊന്നും ഇവയ്ക്കില്ല. 
ഡി.എൻ.എ വിഭജനത്തിനാവശ്യമായ നിരവധി രാസാഗ്നികൾ ഇവയിലുണ്ട്. എന്നാൽ ഇവയുടെ ഡി.എൻ.എ വിഭജനത്തിന് ആതിഥേയകോശങ്ങളാവശ്യമില്ല. UGA എന്ന ജനിതകകോഡ് ഇവയിൽ ട്രിപ്റ്റോഫാൻ എന്ന അമിനോഅമ്ലത്തെ ഉത്പാദിപ്പിക്കുന്നു.(Opal code അല്ല). ജീനോം ഷോട്ട്ഗൺ രീതിയ്ക്ക് പകരമായി ആദ്യമായി ഒരു കോസ്മിഡ് ലൈബ്രറിയുടെ പ്രൈമർ വാക്കിംഗ്(primer walking) വഴി ജനിതകകോഡ് അനാവരണം ചെയ്തത് മൈക്കോപ്ലാസ്മ ന്യൂമോണിയയുടേതാണ്. 
ദ്വിവിഭജനം(binary fission), മുകുളനം(budding), രേണുക്കളുടെ ഉത്പാദനം(spore formation) എന്നിവയിലൂടെ ഇവ പുതിയ കോശങ്ങളെ ഉത്പാദിപ്പിക്കുന്നു. 
മനുഷ്യരിൽ ന്യൂമോണിയയ്ക്ക് സമാനമായ രോഗമാണ് ഇവയുണ്ടാക്കുന്നത്. പനി, ചുമ, ബ്രോങ്കൈറ്റിസ്, മധ്യകർണ്ണത്തിലെ രോഗബാധ എന്നിവയാണ് സ്വാഭാവിക ലക്ഷണങ്ങൾ. എറിത്രോമൈസിൻ, ക്ലാറിത്രോമൈസിൻ, അസിത്രോമൈസിൻ എന്നീ ആന്റിബയോട്ടിക്കുകൾ ഇവയെ പ്രതിരോധിക്കുന്നു. 


</doc>
<doc id="200939" url="https://ml.wikipedia.org/wiki?curid=200939" title="ഷാബാനു കേസ്">
ഷാബാനു കേസ്

എഴുപതുകളിലും എൺപതുകളിലുമായി ഏറെ രാഷ്ട്രീയ പ്രാധാന്യവും ബഹുജന ശ്രദ്ധയും പിടിച്ചുപറ്റിയ ഒരു വിവാഹമോചന കേസാണ് ഷാബാനു കേസ് (1985 AIR 945, 1985 SCC (2) 556). 1932-ൽ വിവാഹിതരായ ഈ ദമ്പതികൾക്ക് രണ്ട് പെൺകുട്ടികളും മൂന്ന് ആൺകുട്ടികളും ജനിക്കുകയുണ്ടായി. 1975 മുതൽ ഭർത്താവ് മുഹമ്മദ് അഹമ്മദ് ഖാൻ തന്നെ വീട്ടിൽ നിന്നും പുറത്താക്കി എന്ന് ആരോപിച്ച് 1978 ഏപ്രിൽ മാസത്തിൽ അവർ ഇൻഡോർ മജിസ്ട്രേറ്റ് കോടതിയിൽ അന്യായം സമർപ്പിച്ചു. സി.ആർ. പി.സി 125 പ്രകാരം ഭർത്താവിൽ നിന്നും അഞ്ഞൂറുരൂപ സംരക്ഷണച്ചെലവ് നൽകണമെന്നായിരുന്നു അവരുടെ ആവശ്യം. എന്നാൽ 1978 നവംബർ മാസം 6-ന് ഭർത്താവ് അവരെ ഏകപക്ഷീയമായി വിവാഹമോചനം നടത്തി. കഴിഞ്ഞ 2 വർഷക്കാലത്തോളം 200 രൂപ വീതം ഭാര്യക്ക് പ്രതിമാസം നൽകിയിരുന്നുവെന്നും, കൂടാതെ ഇദ്ദ കാല സംരക്ഷണ ചെലവായും, ബാക്കിയുള്ള മഹർ സംഖ്യയും കൂടി മൊത്തം, 3000/- രൂപ, ബഹു: കോടതിയിൽ കെട്ടി വെച്ചിട്ടുണ്ടെന്നും, അതിനാൽ 'ത്വലാഖ്' ചെയ്ത സ്ത്രീക്ക് സംരക്ഷണം നൽകാൻ തനിക്കു ബാദ്ധ്യതയില്ല എന്നും ഖാൻ വാദിച്ചു. ഈ വാദങ്ങൾ തള്ളിയ കോടതി, ഷാബാനുവിന് പ്രതിമാസം 25രൂപ ജീവനാംശം നൽകണമെന്ന് വിധിച്ചു. ഈ തുക നൽകാൻ കൂട്ടാക്കാതിരുന്ന ഭർത്താവ്, കോടതി മതവിശ്വാസത്തിൽ കൈ കടത്തുന്നതായി ആരോപിച്ച് ഹൈക്കോടതിയെ സമീപിച്ചു. ഹൈക്കോടതി ആ വാദം തള്ളുകയും സംരക്ഷണ ചെലവ് 179 രൂപ ആയി വർദ്ധിപ്പിക്കുകയും ചെയ്തു. തുടർന്ന് ഖാൻ സുപ്രീംകോടതിയെ സമീപിച്ചു. മുസ്‌ലിം വ്യക്തി നിയമ ബോർഡും ചില പ്രധാന മുസ്‌ലിം സംഘടനകളും പണ്ഡിതന്മാരും കേസിൽ കക്ഷി ചേർന്നു.
ഈ കേസിൽ ബഹു; സുപ്രീം കോടതിയുടെ മുമ്പിൽ പല ചോദ്യങ്ങൾ ഉണ്ടായിരുന്നു. അതായത്, ഒരാൾ ഭാര്യയെ തലാഖ് ചൊല്ലുകയും ഇദ്ദ കാലം കഴിയുകയും ചെയ്തു കഴിഞ്ഞാൽ ഭാര്യ എന്ന പദവി നഷ്ടപ്പെടുന്നുണ്ടോ എന്നും , വിവാഹ മോചിതയായ സ്വയം സംരക്ഷിക്കാൻ പ്രാപ്തിയില്ലാത്ത ഏതൊരു സ്ത്രീക്കും ജീവനാംശം അവകാശമാക്കിയ സി.ആർ.പി.സി.125-)0 വകുപ്പ് മുസ്ലിം വിവാഹമുകതയുടെ കാര്യത്തിൽ ബാധകമാണോ എന്നും, മുസ്ലിം വിവാഹമുക്തയ്ക്ക് തന്റെ മുൻ ഭരത്താവു ഇദ്ദ കാല ചെലവും മഹറും നൽകിയാൽ മുൻ ഭർത്താവിന്റെ ബാദ്ധ്യത അവസാനിക്കുമോ എന്നുള്ള കാര്യങ്ങൾ ഈ വിധിയിലൂടെ തീരുമാനിക്കപ്പെട്ടു. ഹൈക്കോടതി വിധിയെ ശരിവെച്ചുകൊണ്ടായിരുന്നു സുപ്രീംകോടതി വിധി. മാത്രമല്ല, വിധിയിൽ ഖുർആനിലെ നിർദ്ദേശങ്ങളെ സ്വയം വ്യാഖ്യാനിക്കുകയും ഏക സിവിൽകോഡ് നടപ്പിലാക്കാൻ നിർദ്ദേശിക്കുകയും ചെയ്തു.ഈ കേസിൽ കക്ഷിചേർന്ന അഖിലേന്ത്യാ മുസ്‌ലിം വ്യക്തിനിയമ ബോർഡ്, തലാക്ക് ചൊല്ലപ്പെട്ട മുസ്ലിം ഭാര്യയ്ക്ക് ഇദ്ദ കാലത്തേക്ക് ചിലവിനു നൽകാൻ മാത്രമേ മുൻ ഭർത്താവിനു ബാദ്ധ്യതയുള്ളുവെന്നും ആ കലയളവിനു ശേഷം ചെലവു നൽകേണ്ടത് വിവാഹമുക്തയുടെ കുടുംബമാണെന്നും വാദിക്കുകയുണ്ടായി. ബഹു; കോടതി, വിവിധ പണ്ഡിതന്മാരുടെ ഖുർ ആൻ തർജ്ജമ വിശകലനം ചെയ്യുകയും ഖുർ ആനിലെ അധ്യായം സുറ:2: ആയത്ത് 241,242 -ൽ വിവാഹ മോചിതയോടുള്ള കടമകൾ വിശതീകരിക്കുന്നിടത്ത് "മതാഅ്' എന്ന പദത്തിന്റെ അർത്ഥം വ്യാഖ്യാനിച്ചുകൊണ്ട് മൊഴിചൊല്ലപ്പെട്ട സ്ത്രീക്ക് ജീവനാംശം നൽകേണ്ടത് മുൻ ഭർത്താവിന്റെ ബാദ്ധ്യതയാണെന്നും ഇതിനെതാരായുള്ള വാദങ്ങൾ ഖുർആന്റെ ആശയത്തിനെതിരാണെന്നും കണ്ടെത്തുകയുണ്ടായി. കൂടാതെ, മഹർ വിവാഹ സമയത്ത് ഭർത്താവു നൽകേണ്ടതാണെന്നും വിവാഹമോചനം ചെയ്യുന്ന സമയത്ത് നൽകുന്നതല്ലെന്നും അഭിപ്രായപ്പെടുകയുണ്ടായി. ഈ കേസിൽ ഭർത്താവിന്റെയും മുസ്ലിം പേർസണൽ ലോ ബോർഡിന്റെയും വാദങ്ങൾ തള്ളിക്കൊണ്ട്, സ്വയം സംരക്ഷിക്കപ്പെടാൻ കഴിവില്ലാത്ത മുസ്ലിം വിവാഹ മുക്തയ്ക്ക്, തന്റെ മുൻ ഭർത്താവിൽ നിന്നും പുനർവിവാഹം ചെയ്യുന്നത് വരെ മറ്റേതൊരു ഇന്ത്യൻ വിവാഹ മോചിതയേയും പോലെ ജീവനംശം ആവശ്യപ്പെടാമെന്നു ബഹു; കോടതി വിധിക്കുകയുണ്ടായി

സുപ്രീംകോടതി വിധിക്കെതിരെ മുസ്‌ലിം സമൂഹത്തിൽ നിന്ന് വ്യാപകമായ പ്രതിഷേധമുണ്ടായി. വിശുദ്ധ ഗ്രന്ഥം വ്യാഖ്യാനിച്ച് കോടതി വിധി പറയുന്ന അവസ്ഥയുണ്ടാവരുതെന്നും ശരീഅത്തിലെ വ്യക്തി നിയമങ്ങൾ ഇമാമുമാർ ക്രോഡീകരിച്ചത് അവലംബിക്കുക മാത്രമേ കോടതി ചെയ്യുവാൻ പാടുള്ളുവെന്ന് ചില സംഘടനകൾ ആവശ്യപ്പെടുകയുണ്ടായി. ഏകസിവിൽകോഡ് നടപ്പാക്കുന്നതിനെതിരെ അഖിലേന്ത്യാ മുസ്‌ലിം വ്യക്തിനിയമബോർഡിന്റെ പ്രതിഷേധങ്ങളെ തുടർന്ന് രാജീവ് ഗാന്ധി ഗവണ്മെന്റ് നിയമനിർമ്മാണം നടത്തുകയും വിവാഹമുക്തകളായ മുസ്ലിം വനിതകളുടെ അവകാശ സംരക്ഷണ നിയമം പാസ്സാക്കുകയുമുണ്ടായി.

വിവാഹമോചിതരായ മുസ്ലിം സ്ത്രീകൾക്ക് മറ്റേതൊരു ഇന്ത്യൻ വിവാഹ മോചിതയേയും പോലെ ജീവനംശം ആവശ്യപ്പെടാമെന്ന സുപ്രീം കോടതി വിധി അസ്ഥിരപ്പെടുത്തുകയാണ് രാജീവ് ഗാന്ധി പ്രധാനമന്ത്രിയായ പാർലമെൻ്റ് പാസാക്കിയ നിയമനിർമ്മാണം മൂലമുണ്ടായത്. നിയമത്തെ എതിർത്തവർ ,ഇത് പ്രഥമാ ദൃഷ്ടിയാൽ സ്ത്രീ വിരുദ്ധ നിയമമാണ് എന്നു വാദിക്കുന്നു. എന്നാൽ മുൻ ഭാരതാവിന്റെ ഓശാരംപറ്റി എന്നെന്നും ജീവിതം കഴിച്ചു കൂട്ടുവാൻ മാത്രം അന്തസ്സും അഭിമാനവും ഇല്ലാത്തവളായി സ്ത്രീയെ ഇസ്ലാം തരംതാഴ്ത്തിയിട്ടില്ലാ എന്നു നിയമത്തെ അനുകൂലിക്കുന്നവരും വാദിക്കുന്നു. നിയമനിർമ്മാണത്തിന് ശേഷം വിവാഹമോചിതരായ മുസ്‌ലിം സ്ത്രീകൾക്ക് ഇസ്‌ലാമിക നിയമപ്രകാരം മതാഅ് ലഭിച്ചുതുടങ്ങി. വിവാഹമോചനത്തോടെ ഒറ്റത്തവണയായി നൽകപ്പെടുന്ന നഷ്ടപരിഹാരമാണ് മതാഅ്. ജീവിതനിലവാരത്തിനനുസരിച്ച് നിശ്ചയിക്കപ്പെടുന്ന മതാഇന് സാധാരണ ജീവനാംശത്തിന്റെ പരിധികൾ ഒന്നും തന്നെ ഇല്ല.



</doc>
<doc id="200941" url="https://ml.wikipedia.org/wiki?curid=200941" title="ഇള ഭട്ട്">
ഇള ഭട്ട്

പ്രമുഖയായ ഇന്ത്യൻ സാമൂഹിക പ്രവർത്തകയാണ് ഇള ഭട്ട് . (ജനനം : 7 സെപ്റ്റംബർ 1933)
ഗുജറാത്തിലെ അഹമ്മദാബാദ് സ്വദേശിയായ ഇള സ്വയം തൊഴിൽചെയ്യുന്ന സ്ത്രീകളുടെ സംഘടനയായ സെൽഫ് എംപ്ലോയ്ഡ് വിമൻസ് അസോസിയേഷൻ ഓഫ് ഇന്ത്യയുടെ (സേവ) സ്ഥാപകയാണ്. വിമൻസ് വേൾഡ് ബാങ്കിങ്ങിന്റെ സ്ഥാപകരിൽ ഒരാളുമാണ്. 1996-ലെ, വീട്ടുജോലി സംബന്ധിച്ച അന്താരാഷ്ട്ര കൺവെൻഷൻ വീട്ടിലിരുന്നു ജോലിചെയ്യുന്നവരുടെ അവകാശങ്ങളും സംഭാവനകളും അംഗീകരിക്കാൻ പ്രധാനകാരണം ഇളയുടെ നേതൃത്വമായിരുന്നു. അധികം സ്ത്രീകൾ നിയമബിരുദം നേടാത്ത 1950-കളിൽ നിയമബിരുദം നേടിയ ഇള ആ ബിരുദം പ്രാദേശിക തുണിമില്ലുകളിലെ തൊഴിലാളിസംഘടനകളുടെ ഉന്നമനത്തിനുവേണ്ടിയാണ് ഉപയോഗിച്ചത്.
സ്ത്രീകൾ വീട്ടിലിരുന്ന് ചെയ്യുന്ന ജോലികളുടെ വിവരങ്ങൾ ശേഖരിക്കണമെന്നും വിലയിരുത്തണമെന്നും ഇള ഗവേഷകരെ ബോധ്യപ്പെടുത്തി. ഈ വിവരം പുറത്തുവന്നതോടെ നയരൂപകർത്താക്കൾക്ക് അക്കാര്യം അവഗണിക്കാനായില്ലെന്ന് ഹില്ലരി ചൂണ്ടിക്കാട്ടി. തന്റെ ആരാധ്യവനിതകളിൽ ഒരാളാണ് ഇള ഭട്ടെന്ന് യു.എസ്. വിദേശകാര്യസെക്രട്ടറി ഹില്ലരി ക്ലിന്റൺ വാഷിങ്ടണിൽ നടന്ന ലിംഗനീതി സംബന്ധിച്ച പരിപാടിയിൽ വെളിപ്പെടുത്തിയിരുന്നു.
Ela Bhatt's book has been translated in Gujarati, Urdu, Hindi and is currently being translated in French and Tamil.



</doc>
<doc id="200944" url="https://ml.wikipedia.org/wiki?curid=200944" title="പാതിരാ വൻ‌കര">
പാതിരാ വൻ‌കര

കെ. രഘുനാഥൻ എഴുതിയ നോവലാണ് പാതിരാ വൻ‌കര. ഈ കൃതിക്ക് 2007-ലെ കേരള സാഹിത്യ അക്കാദമി പുരസ്കാരം ലഭിച്ചിട്ടുണ്ട് . 


</doc>
<doc id="200946" url="https://ml.wikipedia.org/wiki?curid=200946" title="ചാവൊലി">
ചാവൊലി

പി.എ. ഉത്തമൻ എഴുതിയനോവലാണ് ചാവൊലി. ഈ കൃതിക്ക് 2008-ലെ കേരള സാഹിത്യ അക്കാദമി പുരസ്കാരം ലഭിച്ചിരുന്നു . 


</doc>
<doc id="200947" url="https://ml.wikipedia.org/wiki?curid=200947" title="ചെസ്സിലെ യൂണികോഡ് ചിഹ്നങ്ങൾ">
ചെസ്സിലെ യൂണികോഡ് ചിഹ്നങ്ങൾ

ചെസ്സ് ചിഹ്നങ്ങൾ യൂണികോഡിന്റെ ഭാഗമാണ്. ചിത്രങ്ങൾ ഉപയോഗിക്കുന്നതിന് പകരം യൂണികോഡ് അക്ഷരങ്ങൾ ഉപയോഗിച്ച് ചെസ്സ് ചിഹ്നങ്ങളെ പ്രതിനിധീകരിക്കാം. ഇത് പ്രാവർത്തികമാവാൻ യൂണികോഡ് പിന്തുണയുള്ള ഫോണ്ടുകൾ ഉപയോക്താവിന്റെ കമ്പ്യൂട്ടറിൽ ഉണ്ടാവേണ്ടത് അത്യാവശ്യമാണ്.

ചെസ്സ് ചിഹ്നങ്ങൾ യൂണികോഡിലെ മറ്റുള്ള ചിഹ്നങ്ങളുടെ വിഭാഗത്തിലാണ് ഉൾപ്പെടുത്തിയിട്ടുള്ളത്.


</doc>
<doc id="200950" url="https://ml.wikipedia.org/wiki?curid=200950" title="ടികാൽ">
ടികാൽ

പുരാതന മായൻ സംസ്കാര കാലഘട്ടത്തിലെ ഏറെ പ്രാധാന്യമുള്ള വൻനഗരങ്ങളിലൊന്ന്. എ. ഡി. 600 കളിലും 700 കളിലും ഇവിടെ ജനങ്ങൾ തിങ്ങിപ്പാർത്തിരുന്നതായി കരുതപ്പെടുന്നു. പടിഞ്ഞാറൻ ഗ്വാട്ടിമാലയിലുള്ള പീറ്റനിലെ ഉഷ്ണമേഖലാ മഴക്കാടുകളിൽ ഈ സംസ്കാരത്തിന്റെ അവശിഷ്ടങ്ങൾ കാണാം.
ഒരു ചെറു കാർഷിക ഗ്രാമമെന്ന നിലയ്ക്കാണ് ഇതിന്റെ ആരംഭമെന്ന് (600 ബി.സി.) കരുതപ്പെടുന്നു. ബി. സി. 300 കളിൽ നിർമ്മാണമാരംഭിച്ച ടികാൽ നഗരത്തിന്റെ കേന്ദ്രഭാഗത്തിന്റെ പണി എ. ഡി. 800 ആയപ്പോഴേക്കും പൂർത്തിയായി എന്നാണ് വിശ്വാസം. ഏറെ വിസ്തൃതമായിരുന്ന നഗരത്തിന്റെ കേന്ദ്രഭാഗത്തിന് 2.59 ച. കി. മീ. വിസ്തീർണമുണ്ടായിരുന്നു. നഗരപ്രൗഢിയുടെ ഉച്ചാവസ്ഥയിൽ ഇവിടെ ഒരു ലക്ഷത്തോളം ജനങ്ങൾ നിവസിച്ചിരുന്നതായിട്ടാണ് രേഖകൾ സൂചിപ്പിക്കുന്നത്. സമ്പൽസമൃദ്ധമായിരുന്ന ഈ നഗരം കാർഷിക-വാണിജ്യ-മത മേഖലകളിലും കലാരംഗത്തും ഒരുപോലെ ശോഭിച്ചിരുന്നു. മധ്യ മെക്സിക്കോയിൽനിന്നുവരെ വണിക്കുകൾ തങ്ങളുടെ ഉത്പന്നങ്ങൾ കൈമാറ്റം ചെയ്യുവാനായി ഇവിടെ എത്തിയിരുന്നു.
ജനപ്പെരുപ്പം, പ്രകൃതി വിഭവങ്ങളുടെ ദൗർലഭ്യം, മായൻ നഗരങ്ങൾ തമ്മിലുണ്ടായിരുന്ന കിടമത്സരം തുടങ്ങിയ കാരണങ്ങളാൽ ഈ നഗരം ഉപേക്ഷിക്കപ്പെട്ടുവെന്ന് ചരിത്രകാരൻമാർ ചൂണ്ടിക്കാണിക്കുന്നുണ്ടെങ്കിലും ഇന്നും ഇതിന്റെ യഥാർഥകാരണം അജ്ഞാതമാണ്.

ക്ഷേത്രങ്ങളുടെയും കൊട്ടാരങ്ങളുടെയും അവശിഷ്ടങ്ങൾ ടികാൽ പ്രദേശത്തു കാണാം. തട്ടുതട്ടായി നിലകൊള്ളുന്ന പിരമിഡുകളിലാണ് ഇവ നിർമ്മിക്കപ്പെട്ടിരിക്കുന്നത്. നഗരചത്വരത്തിനു ചുറ്റുമായി വിന്യസിക്കപ്പെട്ടിരിക്കുന്ന ഇതിലെ ഏറ്റവും പൊക്കംകൂടിയ കെട്ടിടഭാഗത്തിന്റെ ഉയരം 67 മീ. ആണ്.

ടികാൽ പ്രദേശത്തുനിന്നും കണ്ടെടുത്തിട്ടുള്ളതിൽവച്ച് ഏറ്റവും പ്രധാന പുരാവസ്തു മുദ്രിതമായ ഒരു ജേഡ് കല്ല് (Layden plaque) ആണ്. കട്ടികുറഞ്ഞ ഈ ജേഡ് പാളിയുടെ ഒരു വശം 320 എ. ഡിക്ക് അനുരൂപമായ ഒരു തീയതിയാലും മറുവശം വേഷഭൂഷാദികളണിഞ്ഞ രൂപത്താലും അലംകൃതമായിരിക്കുന്നു. ഇവിടെനിന്നും ലഭിച്ച കൊത്തുപണികൾ ചെയ്ത ശിലാസ്തൂപങ്ങൾ, ശിലാമണ്ഡപങ്ങൾ എന്നിവ ഒരു അനുഷ്ഠാന കേന്ദ്രമെന്ന നിലയിൽ ടികാലിനുണ്ടായിരുന്ന പ്രാധാന്യം വ്യക്തമാക്കുന്നു.

1960 കളിലും 70 കളിലും പെൻസിൽവാനിയ സർവകലാശാലയിലെ ശാസ്ത്രജ്ഞർ ഈ പ്രദേശത്ത് പര്യവേക്ഷണവും പുരാവസ്തുഗവേഷണവും നടത്തുകയുണ്ടായി. ഇന്ന് ഗ്വാട്ടിമാലയിലെ ദേശീയ ഉദ്യാനങ്ങളിലൊന്നാണ് ടികാൽ. 
The dynastic line of Tikal, founded as early as the 1st century AD, spanned 800 years and included at least 33 rulers.

Wonders of the world



</doc>
<doc id="200952" url="https://ml.wikipedia.org/wiki?curid=200952" title="ടിക്സിറ്റ്">
ടിക്സിറ്റ്

യു.എസ്സിലെ മിട്രെ കോർപ്പറേഷൻ വികസിപ്പിച്ചെടുത്ത ഒരു കംപ്യൂട്ടർ സഹായക പഠനോപകരണം. ടൈം-ഷെയേഡ്, ഇന്ററാ ക്റ്റീവ്, കംപ്യൂട്ടർ-കൺട്രോൾഡ് ഇൻഫർമേഷൻ ടെലിവിഷൻ എന്നതിന്റെ ചുരുക്കപ്പേരാണ് ടിക്സിറ്റ്. ഹേസെൻടൈൻ കോർപ്പറേഷനാണ് ടിക്സിറ്റ് വിതരണം ചെയ്യുന്നത്. ഇതിന്റെ ആദ്യ പതിപ്പ് ഒരു ചെറിയ കോളജിലെ ഉപയോഗത്തിനായി സജ്ജീകരിക്കപ്പെട്ടതാണ്. ഇടത്തരം വലിപ്പത്തിലുള്ള ഒരു കംപ്യൂട്ടർ, വിഡിയൊ സാങ്കേതികവിദ്യ, എന്നിവ ഉൾപ്പെടുത്തി ഒരേ സമയം നൂറു ഉപയോക്താക്കൾക്ക് പ്രയോജനപ്പെടുത്താവുന്നതും ചെലവു കുറഞ്ഞതുമായിരുന്നു അത്. ഗണിതത്തിലും ഭാഷാ പ്രയോഗത്തിലും പ്രാവീണ്യം നേടാൻ ടിക്സിറ്റ് സഹായിച്ചിരുന്നു. ഈ വിഷയങ്ങളിലെ പാഠ്യ ഭാഗങ്ങൾക്കായുള്ള നിർദ്ദേശ ഉപകരണങ്ങൾ (instructional materials) തയ്യാറാക്കുന്നവരുമായി സഹകരിച്ച് അതിനോട് ബന്ധപ്പെട്ടു വരുന്ന രീതിയിലാണ് ടിക്സിറ്റിന്റെ ഹാർഡ് വെയറും സോഫ്റ്റ്വെയറും രൂപപ്പെടുത്തിയിട്ടുള്ളത്. 


</doc>
<doc id="200956" url="https://ml.wikipedia.org/wiki?curid=200956" title="ടിറാന">
ടിറാന

അൽബേനിയയുടെ തലസ്ഥാനനഗരവും, നഗരമുൾക്കൊള്ളുന്ന ജില്ലയും. അൽബേനിയയിലെ ഏറ്റവും വലിയ നഗരവും ഇതുതന്നെ. അഡ്രിയാറ്റിക് കടലിൽനിന്ന് 32 കി.മീ. മാറി ഫലഭൂയിഷ്ഠമായ ഇസം (Ishm) നദീസമതലത്തിൽ സ്ഥിതിചെയ്യുന്നു. അൽബേനിയയുടെ ഏതാണ്ട് മധ്യഭാഗത്തായി വ്യാപിച്ചിരിക്കുന്ന ഈ നഗരം രാജ്യത്തെ പ്രധാന രാഷ്ട്രീയ - സാമ്പത്തിക - സാംസ്കാരിക കേന്ദ്രം കൂടിയാണ്. ജില്ലയുടെ വിസ്തീർണ്ണം: 1,238 ച.കി.മീ.; ജനസംഖ്യ: 374,483 ('90); നഗരജനസംഖ്യ: 251,000 ('91).

അൽബേനിയയിലെ ഒരു പ്രധാന ഉത്പാദക കേന്ദ്രമാണ് ടിറാന. സംസ്കരിച്ച ഭക്ഷണസാധനങ്ങൾ, തുണിത്തരങ്ങൾ, സിഗരറ്റ്, കാർഷികോപകരണങ്ങൾ തുടങ്ങിയവയാണ് പ്രധാന ഉത്പന്നങ്ങൾ. രാജ്യത്തെ ഒരു പ്രധാന ഗതാഗതകേന്ദ്രം കൂടിയായ ടിറാനയിൽ ഒരു വിമാനത്താവളവും (റിനാസ്) പ്രവർത്തിക്കുന്നുണ്ട്. ടിറാന നഗരത്തെ അൽബേനിയൻ തീരപ്രദേശവും മറ്റു പ്രധാന പട്ടണങ്ങളുമായി റെയിൽപ്പാതകൾ മുഖേന ബന്ധിപ്പിച്ചിരിക്കുന്നു. ഒരു സർവകലാശാല, ശാസ്ത്ര ഇൻസ്റ്റിറ്റ്യൂട്ട്, ദേശീയ തിയേറ്റർ എന്നിവയ്ക്ക് പുറമേ നിരവധി മ്യൂസിയങ്ങളും ഇവിടെ പ്രവർത്തിക്കുന്നുണ്ട്. ജനസംഖ്യയുടെ 75 ശ.മാ.-ത്തോളം മുസ്ലീങ്ങളാണ്.

രണ്ടാം ലോകയുദ്ധാനന്തരം ദ്രുതഗതിയിൽ ഉണ്ടായ വ്യാവസായികവത്ക്കരണം ടിറാനയെ ഒരു ആധുനിക വ്യാവസായിക ഭരണസിരാകേന്ദ്രമായി വികസിപ്പിച്ചു. ഓട്ടോമൻ കാലഘട്ടം മുതൽക്കുള്ള ചില കെട്ടിടങ്ങൾ ഇവിടെ ഇപ്പോഴുമുണ്ട്. അൽബേനിയൻ ഭരണതലസ്ഥാനമെന്നുള്ള പദവിയും യുദ്ധാനന്തരമുള്ള ടിറാനയുടെ അതിദ്രുതവികാസത്തിന് കാരണമായിട്ടുണ്ട്.
15 ആം ശതകത്തിലെ ചില രേഖകളിലാണ് ഈ പ്രദേശത്തെക്കുറിച്ചുള്ള ആദ്യപരാമർശങ്ങൾ കാണുന്നത്. ഈ കാലഘട്ടം മുതൽ 1912 വരെ ടിറാന പ്രദേശം ഓട്ടോമൻ സാമ്രാജ്യത്തിന്റെ ഭാഗമായിരുന്നു. 1920-ൽ ടിറാന സ്വതന്ത്ര അൽബേനിയയുടെ തലസ്ഥാനമായി. ആയിരത്തിതൊള്ളായിരത്തി മുപ്പതുകളിൽ ഇവിടം ഭരിച്ച സോഗ് രാജാവ് നഗരത്തെ പുനർനിർമ്മിക്കുവാൻ തീരുമാനിച്ചു. ഇറ്റാലിയൻ വാസ്തുശില്പികളാണ് നഗരത്തിന്റെ പുനർനിർമ്മാണ ചുമതല ഏറ്റെടുത്തത്. നഗരത്തിന്റെ ചില പുരാതന ഭാഗങ്ങളും പഴയ മുസ്ലീം പള്ളികളും നിലനിർത്തിക്കൊണ്ട് ഇവർ നഗരത്തെ ആധുനികവത്ക്കരിച്ചു.

രണ്ടാം ലോക യുദ്ധകാലത്ത് ആദ്യം ഇറ്റാലിയൻ സേനയും തുടർന്ന് ജർമൻ സേനയും ടിറാന കീഴടക്കി. 1944 നവ.-ൽ അൽബേനിയൻ സൈന്യം ടിറാനയെ സ്വതന്ത്രമാക്കി. 1946 ജനു-ൽ അൽബേനിയൻ സോഷ്യലിസ്റ്റ് ഭരണം പ്രാബല്യത്തിൽവന്നു. 



</doc>
<doc id="200959" url="https://ml.wikipedia.org/wiki?curid=200959" title="ടിറിൻസ്">
ടിറിൻസ്

പുരാതന ഗ്രീസിൽ നിലനിന്നിരുന്ന ഒരു നഗരമാണ് ടിറിൻസ്. കിഴക്കേ പെലപ്പൊണീസസ്സിൽ നൗപ്ലിയ (ഇപ്പോൾ നാവ്പ്ലി യോൺ)യ്ക്കു വടക്കായി ആർഗോസിനടുത്തായിരുന്നു ഇതിന്റെ സ്ഥാനം. ആർഗോസിലെ അക്രിഷിയസ് രാജാവിന്റെ മകൻ പ്രോഷിയസാണ് ഈ നഗരം സ്ഥാപിച്ചതെന്നും ഇവിടത്തെ ഭീമാകാരമായ മതിൽക്കെട്ടുകൾ നിർമ്മിക്കാൻ ഇദ്ദേഹം സൈക്ലോപ്സിന്റെ (ഗ്രീക്ക് ഐതിഹ്യ കഥാപാത്രങ്ങൾ) സഹായം തേടിയിരുന്നു എന്നുമാണ് ഐതിഹ്യം. ഭീമാകാരമായ കല്ലുകൾ അടുക്കിയുള്ള നിർമ്മിതിക്ക് സൈക്ലോപിയൻ നിർമ്മിതി എന്നു പേരും ലഭിച്ചിട്ടുണ്ട്.

ബി. സി. മൂന്നാം സഹസ്രാബ്ദം മുതൽ ഇവിടെ ജനവാസമുണ്ടായിരുന്നതായും ഏകദേശം 1600 മുതൽ 1100 ബി. സി. വരെ ഇത് സമ്പൽസമൃദ്ധമായ ഒരു നഗരമായിരുന്നതായും കരുതപ്പെടുന്നു. ഹെന്റി ഷ്ളീമാന്റെ നേതൃത്വത്തിൽ 1884-85-ൽ ഇവിടെ ആദ്യമായി ഉത്ഖനനം നടത്തി. പിന്നീട് വിൽഹെം ഡോർപ് ഫെൽഡും കൂട്ടരും ഇത് തുടരുകയും ചെയ്തു. ഇവിടെ കണ്ടെത്തിയ കൊട്ടാരങ്ങളുടെയും കോട്ടകളുടെയും അവശിഷ്ടങ്ങൾക്ക് ബി. സി. രണ്ടാം സഹസ്രാബ്ദത്തോളം പഴക്കമുണ്ടെന്നു കരുതപ്പെടുന്നു. ക്ലാസിക്കൽ യുഗത്തിന്റെ പാരമ്പര്യമുൾക്കൊള്ളുന്ന വാസ്തുശില്പ സവിശേഷതകളുടെയും അലങ്കാരങ്ങളുടെയും അവശിഷ്ടങ്ങൾ ടിറിൻസിൽ കണ്ടെത്തിയിട്ടുണ്ട്. അക്കാലത്ത് ഉന്നതി പ്രാപിച്ചിരുന്ന മൈസിനെയ്ക്കും ട്രോയ്ക്കുമൊപ്പം സാംസ്കാരികാഭിവൃദ്ധി ടിറിൻസിനുമുണ്ടായിരുന്നുവെന്ന് ഒരഭിപ്രായമുണ്ട്.

ക്രീറ്റിന്റെ നിയന്ത്രണത്തിലായിരുന്ന ഈജിയൻ കടലിലെ സമുദ്രവ്യാപാരത്തിൽ ടിറിൻസും ഏർപ്പെട്ടിരുന്നതായും ആർഗോളിസ് ഉൾക്കടലിനോടുള്ള സാമീപ്യംകൊണ്ട് ഈജിപ്റ്റിലേക്കും ക്രീറ്റിലേക്കുമുള്ള നാവികപ്പാതയിൽ മേധാവിത്വം പുലർത്തിയിരുന്നതായും കരുതിപ്പോരുന്നു. ബി. സി. 14-ഉം 13-ഉം നൂറ്റാണ്ടുകളിലാണ് ടിറിൻസിന്റെ സമൃദ്ധി അതിന്റെ പാരമ്യതയിലെത്തിയതെന്ന് വിശ്വസിക്കപ്പെടുന്നു. അയൽ പ്രദേശത്തിലെ ആർഗോസിനാൽ കൊള്ളയടിക്കപ്പെടുകയും അഗ്നിക്കിരയാക്കപ്പെടുകയും ചെയ്തശേഷം ബി. സി. 468-ൽ ടിറിൻസ് വീണ്ടും ശക്തിപ്രാപിച്ചുവെങ്കിലും പഴയ മേൽക്കോയ്മ പുനഃസ്ഥാപിക്കാൻ കഴിഞ്ഞിരുന്നില്ല.



</doc>
<doc id="200961" url="https://ml.wikipedia.org/wiki?curid=200961" title="ടിറ്റാഗഢ്">
ടിറ്റാഗഢ്

പശ്ചിമബംഗാളിലെ 24 പർഗാനാസ് (വടക്ക്) ജില്ലയിലുള്ള ഒരു പട്ടണം. കൊൽക്കത്തയ്ക്കു 19 കി.മീ. വടക്കുമാറി ഹൂഗ്ലിനദിക്കരയിൽ സ്ഥിതിചെയ്യുന്നു. ജനസംഖ്യ 114,085 (91).

ബരക്പൂർ പാർലമെന്റ് നിയോജകമണ്ഡലത്തിൽപ്പെടുന്ന ഒരു അസംബ്ലി സെഗ് മെന്റാണ് ടിറ്റാഗഢ്. ടിറ്റാഗഢ് - ബരക്പൂർ മുനിസിപ്പാലിറ്റികളുടെ ഭൂരിഭാഗവും ഇതിൽ ഉൾപ്പെടുന്നു. ഗ്ലാസ്, തേയില, ടെക്സ്റ്റൈൽ, യന്ത്രസാമഗ്രികൾ തുടങ്ങിയവയുടെ ഉത്പാദനത്തിന് ഈ പട്ടണം പ്രസിദ്ധി നേടിയിട്ടുണ്ട്. ടിറ്റാഗഢ് സ്റ്റീൽസ് ലിമിറ്റഡ് എന്ന ഇരുമ്പുരുക്കു വ്യവസായശാലയും ഇവിടെ പ്രവർത്തിക്കുന്നു. 


</doc>
<doc id="200963" url="https://ml.wikipedia.org/wiki?curid=200963" title="മോസില്ല പൊതു അനുമതിപത്രം">
മോസില്ല പൊതു അനുമതിപത്രം

മോസില്ല ഫൗണ്ടേഷൻ വികസിപ്പിക്കുകയും പരിപാലിച്ച് പോരുകയും ചെയ്യുന്ന ഒരു സ്വതന്ത്ര സോഫ്റ്റ്‌വെയർ അനുമതിപത്രമാണ് മോസില്ല പൊതു അനുമതിപത്രം. നവീകരിച്ച ബിഎസ്ഡി അനുമതിപത്രത്തിന്റെയും ഗ്നു ജിപിഎല്ലിന്റേയും മധ്യവർത്തിയായി മോസില്ല പൊതു അനുമതിപത്രത്തിനെ കരുതുന്നു. ഓപ്പൺ സോഴ്സ്, സ്വകാര്യ സോഫ്റ്റ്‌വെയർ നിർമ്മാതാക്കൾക്കിടയിൽ തുലനാവസ്ഥ ഈ അനുമതിപത്രം പാലിക്കുന്നു. മോസില്ല അനുമതിപത്രത്തിന്റെ രണ്ടു പതിപ്പുകൾ ഇറങ്ങിയിട്ടുണ്ട്. ഇതിൽ രണ്ടാം പതിപ്പ് മറ്റു സ്വതന്ത്ര സോഫ്റ്റ്‌വെയർ അനുമതിപത്രങ്ങളുമായി യോജിച്ച് പോകുന്നതാണ്.

മോസില്ല പൊതു അനുമതിപത്രത്തിനെ ഒരു സ്വതന്ത്ര സോഫ്റ്റ്‌വെയർ അനുമതിപത്രമായി സ്വതന്ത്ര സോഫ്റ്റ്‌വെയർ സമിതി അംഗീകരിച്ചിട്ടുണ്ട്. ഇതിനെ ഓപ്പൺ സോഴ്സ് അനുമതിപത്രമായി ഓപ്പൺ സോഴ്സ് സംരംഭവും അംഗീകരിച്ചിട്ടുണ്ട്. സ്വകാര്യ അനുമതിപത്രമടക്കം മറ്റുള്ള അനുമതിപത്രം ഉപയോഗിക്കുന്ന ഫയലുകളുമായി ഇടകലർത്താൻ എംപിഎൽ അനുമതി നൽകുന്നു. എന്നിരുന്നാലും എംപിഎൽ ഉപയോഗിക്കുന്ന ഭാഗം സ്വതന്ത്രമായിത്തന്നെ തുടരുകയും ചെയ്യും. അതു കൊണ്ട് തന്നെ ഈ അനുമതിപത്രം എംഐടി, ബിഎസ്ഡി അനുമതിപത്രങ്ങളും ജിപിഎല്ലും തമ്മിലുള്ള സന്ധിയായി കണക്കാക്കപ്പെടുന്നു. എംഐടി, ബിഎസ്ഡി അനുമതപത്രങ്ങൾ ഉപയോഗിക്കുന്ന സോഫ്റ്റ്‌വെയറുകളെ മുഴുവനായും സ്വകാര്യ സോഫ്റ്റ്‌വെയർ ആക്കി മാറ്റാവുന്നതാണ്. ജിപിഎൽ, ഉപയോഗിക്കുമ്പോൾ സമ്പൂർണ്ണമായും ജിപിഎൽ തന്നെ ഉപയോഗിക്കണമെന്ന് നിഷ്കർഷിക്കുന്ന അനുമതിപത്രമാണ്. സ്വകാര്യ അനുമതിപത്രം ഉപയോഗിക്കുന്ന അനുപാത പ്രമാണങ്ങളുടെ ഉപയോഗം സാധ്യമാക്കുന്നതിലൂടെ സോഫ്റ്റ്‌വെയർ വാണിജ്യ ആവശ്യങ്ങൾക്കും, ഓപ്പൺ സോഴ്സ് വികനത്തിനും ഉപയോഗിക്കാം എന്നതാണ് എംപിഎല്ലിന്റെ ഏറ്റവും നല്ല വശം.

മോസില്ല പൊതു അനുമതിപത്രത്തിന്റെ 1.0 പതിപ്പ് പുറത്തിറങ്ങിയത് 1998ലായിരുന്നു. അന്ന് നെറ്റ്സ്കേപ്പ് കമ്യൂണിക്കേഷൻസ് കോർപ്പറേഷന്റെ ഉയർന്ന പദവിയിലിരുന്നിരുന്ന അഭിഭാഷകനായ മിച്ചൽ ബേക്കറാണ് ഇതെഴുതി തയ്യാറാക്കിയത്. അക്കാലത്ത് ബ്രൗസർ യുദ്ധത്തിൽ മൈക്രോസോഫ്റ്റിന്റെ ഇന്റർനെറ്റ് എക്സ്‌പ്ലോററിനെതിരെയുള്ള ഓപ്പൺ സോഴ്സ് സമൂഹത്തിന്റെ പ്രതീക്ഷയായിരുന്നു നെറ്റ്സ്കേപ്പ് കമ്യൂണിക്കേഷൻസ് കോർപ്പറേഷന്റെ നെറ്റ്സ്കേപ്പ് നാവിഗേറ്റർ. ആ സമയത്ത് ബ്രൗസറിന്റെ കോഡിനു വേണ്ടി പുറത്തിറക്കിയ അനുമതിപത്രമായിരുന്നു നെറ്റ്സ്കേപ്പ് പൊതു അനുമതിപത്രം(എൻപിഎൽ). ഇത് സോഴ്സ് കോഡ് പരസ്യപ്പെടുത്തിയതാണെങ്കിലും സോഫ്റ്റ്‌വെയർ സ്വകാര്യമാക്കാൻ സാധിക്കുന്ന രീതിയിലുള്ള അനുമതിപത്രമായിരുന്നു. ഇത് പിന്നീട് ഓപ്പൺ സോഴ്സ് സമൂഹത്തിൽ അതൃപ്തിക്ക് കാരണമായി. അതേ സമയം എൻപിഎല്ലിന് സമാന്തരമായി ബേക്കർ നിർമ്മിച്ച അനുമതിപത്രമായിരുന്നു മോസില്ല പൊതു അനുമതിപത്രം. നെറ്റ്സ്കേപ്പ് തങ്ങളുടെ പുതിയ ഓപ്പൺ സോഴ്സ് സംരംഭത്തിന് മോസില്ല എന്ന് പേരിട്ടതിന് ശേഷമായിരുന്നു അനുമതിപത്രത്തിന് ഈ പേര് ലഭിച്ചത്. ഈ അനുമതിപത്രം പിന്നീട് പ്രശസ്തമാവുകയും അംഗീകരിക്കപ്പെടുകയും ചെയ്തു.

മോസില്ലയുടെ വിവിധ സോഫ്റ്റ്‌വെയറുകളായ മോസില്ല ഫയർഫോക്സ്, മോസില്ല തണ്ടർബേഡ്, മോസില്ല ആപ്ലികേഷൻ സ്യൂട്ട് എന്നിവയും മോസില്ലയുടെ ഏറെക്കുറെ മറ്റെല്ലാ പദ്ധതികളും മോസില്ല പൊതു അനുമതിപത്രമാണ് ഉപയോഗിക്കുന്നത്. ഈ സോഫ്റ്റ്‌വെയറുകളുടെ എല്ലാം മറ്റു രൂപങ്ങളും എംപിഎൽ തന്നെയാണ് ഉപയോഗിക്കുന്നത്. മോസില്ലയെ കൂടാതെ മറ്റു സോഫ്റ്റ്‌വെയർ നിർമ്മാതാക്കളും എംപിഎൽ ഉപയോഗിക്കുന്നുണ്ട്. അഡോബിയുടെ ഫ്ലക്സ് എംപിഎൽ ആണ് ഉപയോഗിക്കുന്നത്.





</doc>
