<doc id="208038" url="https://ml.wikipedia.org/wiki?curid=208038" title="ഫ്രീമേസണ്മാർ">
ഫ്രീമേസണ്മാർ

മനുഷ്യസാഹോദര്യത്തിനും സാന്മാർഗ്ഗിക മൂല്യങ്ങൾക്കും വേണ്ടി പ്രവർത്തിക്കുന്ന പുരാതനമായ ഒരു ആഗോളസാഹോദര്യമാണ് ഫ്രീമേസണ്മാർ. ആധുനികരൂപത്തിൽ ഈ സമൂഹത്തിന്റെ ഉല്പത്തി 16-17 നൂറ്റാണ്ടുകളിലാണെന്നു കരുതപ്പെടുന്നെങ്കിലും അതിന്റെ സാഹചര്യങ്ങൾ വ്യക്തമല്ല. ഒരു മതപ്രസ്ഥാനമല്ലെങ്കിലും, മനുഷ്യസാഹോദര്യത്തെക്കുറിച്ചുള്ള ഇവരുടെ ബോദ്ധ്യം, എല്ലാവരേയും പരിപാലിക്കുന്ന ഒരു പരമശക്തിയിലുള്ള വിശ്വാസത്തെ ആധാരമാക്കിയുള്ളതാണ്. മദ്ധ്യയുഗങ്ങളിൽ ഭദ്രാസനപ്പള്ളികളുടേയും മറ്റും നിർമ്മാണത്തിൽ ഏർപ്പെട്ടിരുന്ന കല്പണിക്കാരുടെ സംഘങ്ങളിലാണ് ഈ പ്രസ്ഥാനത്തിന്റെ തുടക്കം എന്ന ഊഹിക്കപ്പെടുന്നു. ഫ്രീമേസൺ സമൂഹത്തിലെ പ്രവേശനച്ചടങ്ങ് (initiation) കല്പണിവിദ്യയിലെ മുറകളും ഉപകരണങ്ങളും പ്രതീകരൂപത്തിൽ ഉപയോഗിക്കുന്ന ഒരു അനുഷ്ഠാനനാടകത്തിന്റെ (ritual drama) രൂപത്തിലാണ്. 

ഇപ്പോൾ ലോകമെമ്പാടുമായി 60 ലക്ഷത്തോളം അംഗസംഖ്യയുള്ളതായി കണക്കാക്കപ്പെടുന്ന ഈ പ്രസ്ഥാനത്തിന്, വ്യവസ്ഥാപിത ധാർമ്മികതകളേയും ലോകവ്യവസ്ഥയെ തന്നെയും തകിടം മറിക്കാൻ ഒരു നിഗൂഢപദ്ധതിയനുസരിച്ചു പ്രവർത്തിക്കുന്ന കൂട്ടായ്മ എന്ന ദുഷ്കീർത്തിയുണ്ട്. എന്നാൽ ഇമ്മാതിരി ആരോപണങ്ങളെ നിഷേധിക്കുന്ന ഫ്രീമേസന്മാർ, തങ്ങൾ 'മേസണികരഹസ്യങ്ങൾ' പരിപാലിക്കുന്നതായി സമ്മതിക്കുന്നെങ്കിലും ഫ്രീമേസണ്മാർക്കു രഹസ്യപദ്ധതികളൊന്നുമില്ലെന്നു വാദിക്കുന്നു. 

ഫ്രീമേസൺ സാഹോദര്യത്തിന്റെ ഭരണപരമായ ഘടന "മഹാ-ലോഡ്ജുകൾ" (Grand Lodges) അല്ലെങ്കിൽ 'ഓറിയന്റുകൾ' എന്നറിയപ്പെടുന്ന പ്രാദേശികഘടകങ്ങൾ ചേർന്നതാണ്. ഇവയോരോന്നും, കീഴേയുള്ള ഉപഘടകങ്ങളെ നിയന്ത്രിക്കുകയും സ്വന്തം പ്രദേശസീമയിൽ അധികാരം ചെലുത്തുകയും ചെയ്യുന്നു. മഹാലോഡ്ജുകൾ പരസ്പരം അംഗീകരിക്കുന്നവയോ അംഗീകരിക്കാത്തവയോ ആകാം. ഫ്രീമേസൺ സാഹോദര്യത്തിലെ വിശ്വാസപ്രമാണങ്ങൾ 'നാഴികക്കല്ലുകൾ' (landmarks) എന്നറിയപ്പെടുന്നു. നാഴികക്കല്ലുകളുടെ കാര്യത്തിൽ പൊരുത്തമുള്ള ലോഡ്ജുകൾ പരസ്പരം അംഗീകരിക്കുമ്പോൾ പൊരുത്തക്കേടുള്ളവ ഒന്നൊന്നിനെ 'വഴിപിഴച്ചവയോ' (irregular) 'നിഗൂഢങ്ങളോ" (clandestine) ആയി കണക്കാക്കുന്നു. ഫ്രീമേസൺ സാഹോദര്യത്തിന്റെ മുഖ്യധാരയുമായി ബന്ധപ്പെട്ട അനുബന്ധസംഘടനകളുമുണ്ട്. അവയ്ക്കു സ്വതന്ത്രമായ ഭരണസംവിധാനമാണുള്ളത്.

പതിനെട്ടാം നൂറ്റാണ്ടിൽ സ്കോട്ട്ലണ്ടുകാരൻ ജെയിംസ് ആൻഡേഴ്സൺ എഴുതിയ മേസണികതയുടെ 'ഭരണഘടന'-യിലെ അവകാശവാദം പിന്തുടർന്നാൽ, മേസണികസാഹോദര്യത്തിന്റെ ആദിമചരിത്രം ലോകചരിത്രത്തോളം പഴക്കമുള്ളതാണ്. ഇതനുസരിച്ച്, ആദിശില്പിയായ സ്രഷ്ടാവു തന്നെയാണ് ഫ്രീമേസൺ സമൂഹത്തിന്റെ സ്ഥാപകൻ; നോഹയുടെ പേടകവും, ബാബേലിലെ ഗോപുരവും, ഈജിപ്തിലെ പിരമിഡുകളും, യെരുശലേമിൽ സോളമന്റെ ദേവാലയവും നിർമ്മിച്ച ആദിമമേസണ്മാരുടെ പൈതൃകം ആധുനികകാലത്തെ മേസൺസാഹോദര്യത്തിന് അവകാശപ്പെട്ടതുമാണ്.

ആദിമചരിത്രത്തെക്കുറിച്ചുള്ള ഈ അവകാശവാദങ്ങൾ മാറ്റിനിർത്തിയാൽ, മേസണികതയുടെ അറിയപ്പെടുന്ന ചരിത്രം മൂന്നു ഘട്ടങ്ങൾ ചേരുന്നതാണ്. മദ്ധ്യയുഗങ്ങളിൽ കല്പണിക്കാർ സംഘടിച്ചുണ്ടാക്കിയ തൊഴിൽസാഹോദര്യങ്ങളായ ലോഡ്ജുകളുടെ വികാസത്തിന്റേതാണ് ആദ്യഘട്ടം. മേസൺസാഹിത്യത്തിലെ ഏറ്റവും പുരാതനപാഠമായി കരുതപ്പെടുന്ന 1390-ലെ "റീജിയസ് കവിത" (Regius Poem) എന്ന കൈയെഴുത്തുപ്രതി ഈ പ്രാരംഭഘട്ടത്തെ സൂചിപ്പിക്കുന്നു. കല്പണിക്കലയുടെ ചരിത്രവിവരണത്തോടെ തുടങ്ങുന്ന കവിത, ക്ഷേത്രഗണിതജ്ഞനായ യൂക്ലിഡിൽ ആരംഭിച്ച കല്പണിവിദ്യ വിവിധനാടുകളിൽ പ്രചരിച്ച് ഒടുവിൽ ഇംഗ്ലണ്ടിൽ എത്തിയതായി പറയുന്നു. തുടർന്ന് കവിതയിൽ, മുഖ്യമേസണ്മാരുടെ (Master Masons) തൊഴിൽപരവും ധാർമ്മികവുമായി പെരുമാറ്റം ചിട്ടപ്പെടുത്തുന്ന 15 അനുശാസനങ്ങളാണ്: കള്ളന്മാർക്ക് അഭയം കൊടുക്കരുത്, കൈക്കൂലി വാങ്ങരുത്, പതിവായി പള്ളിയിൽ പോകണം, കീഴ്പ്പണിക്കാരെ രാത്രിയിൽ ജോലിചെയ്യിക്കരുത്, പരിശീലിപ്പിക്കുന്നവരെ നന്നായി പഠിപ്പിക്കണം, തീർക്കാനാകാത്ത പണികൾ ഏറ്റെടുക്കരുത് തുടങ്ങിയവ ആ അനുശാസനങ്ങളിൽ പെടുന്നു.

ചരിത്രത്തിന്റെ രണ്ടാം ഘട്ടത്തിൽ പണിക്കാരല്ലാതെ കേവലം ചിന്താശീലന്മാരായ 'ധ്യാനി'-മേസന്മാർ (speculative masons) മേസൺലോഡ്ജുകളിൽ അംഗത്ത്വം നേടി. അവസാനഘട്ടത്തിൽ ധ്യാനികൾക്കു മാത്രമായുള്ള മേസൺ ലോഡ്ജുകളും അവയെ നിയന്ത്രിക്കുന്ന മഹാലോഡ്ജുകളും രൂപം കൊണ്ടു. ആദ്യത്തെ മഹാലോഡ്ജ് ലണ്ടണിൽ രൂപപ്പെട്ടത് ഈ പ്രക്രിയയിലെ നിർണ്ണായകസംഭവമായി പൊതുവേ പരിഗണിക്കപ്പെടുന്നു. 1717 ജൂൺ 24-നാണ് അതു സംഭവിച്ചത്. നഗരത്തിൽ മുന്നേയുണ്ടായിരുന്ന നാലു ലോഡ്ജുകൾ അന്ന് അത്താഴവിരുന്നിന് "ഗൂസ് ആൻഡ് ഗ്രിദിരോൺ" എന്ന മദ്യവില്പനശാലയിൽ ഒത്തുകൂടി ചരിത്രത്തിലെ ആദ്യത്തെ മാഹാലോഡിജിനു രൂപം കൊടുത്തു.

1734-ൽ ഇംഗ്ലണ്ടിൽ നിന്നു ഫ്രാൻസിലെത്തിയ ജാക്കോബിയ അഭയാർത്ഥികൾ പാരിസിൽ ആരംഭിച്ച ആദ്യലോഡ്ജിൽ വിഖ്യാതചിന്തകൻ മൊണ്ടെസ്ക്യൂ അംഗമായി. ഫ്രെഞ്ചു ചിന്തയിലെ ഇംഗ്ലീഷ് സ്വാധീനത്തിന്റെ വഴികളിലൊന്നായിത്തീർന്ന ഈ പ്രസ്ഥാനം ഫ്രെഞ്ചുവിപ്ലവത്തിനു വഴിതെളിച്ച സ്വതന്ത്രചിന്തയെ പ്രോത്സാഹിപ്പിച്ചു. 1738-ൽ ക്ലെമന്റ് പന്ത്രണ്ടാമൻ മാർപ്പാപ്പ ഫ്രീമേസൺ കൂട്ടായ്മയുമായുള്ള ബന്ധം നിരോധിച്ചു കല്പന പുറപ്പെടുവിച്ചെങ്കിലും അതിനു നിയമസാധുത നൽകാൻ ഫ്രെഞ്ചു പാർലമെന്റ് വിസമ്മതിച്ചു. 1789-ൽ ഫ്രഞ്ച് വിപ്ലവം തുടങ്ങുമ്പോൾ പാരിസിൽ മാത്രം 50 മുതൽ നൂറുവരെ അംഗങ്ങൾ വീതമുള്ള 629 ഫ്രീമേസൺ ലോഡ്ജുകൾ ഉണ്ടായിരുന്നു. ഒട്ടേറെ പ്രഭുക്കന്മാരും പുരോഹിതന്മാരും, ഫ്രെഞ്ചു ജ്ഞാനോദയത്തിന്റെ നേതാക്കളിൽ മിക്കവരും അവയിൽ അംഗങ്ങളായിരുന്നു. അതിനിടെ ഫ്രീമേസൺ ലോഡ്ജുകൾ യൂറോപ്പിലെ മിക്കവാറും രാജ്യങ്ങളിലും പ്രത്യക്ഷപ്പെട്ടിരുന്നു.
വടക്കേ അമേരിക്കയിലെ ബ്രിട്ടീഷ് കോളണികളിലേക്കുള്ള മേസണികതയുടെ 'കയറ്റുമതി' നടന്നത് 1730-കളിൽ ആയിരുന്നു. ഇംഗ്ലണ്ടിലേയും സ്കോട്ട്‌ലണ്ടിലേയും ലോഡ്ജുകൾ അമേരിക്കയിൽ പുത്രീലോഡ്ജുകൾ ആരംഭിച്ചു. അവയിൽ ആദ്യത്തേത് പെൻസിൽവാനിയ പ്രദേശത്ത് ആയിരുന്നു. അവിടെ ഏതാനും ലോഡ്ജുകൾ പ്രവർത്തിച്ചിരുന്ന കാര്യം സ്വയം ഫ്രീമേസൺ ആയിരുന്ന ബെഞ്ചമിൻ ഫ്രാങ്ക്ലിൻ സാക്ഷ്യപ്പെടുത്തിയിട്ടുണ്ട്. അമേരിക്കൻ വിപ്ലവത്തിനു ശേഷം, പുതുതായി രൂപപ്പെട്ട ഐക്യനാടുകളിൽ ഓരോ സംസ്ഥാനത്തും സ്വതന്ത്രലോഡ്ജുകൾ രൂപം കൊണ്ടു. സംസ്ഥാനങ്ങളിലെ ഗ്രാൻഡ് ലോഡ്ജുകൾക്കുപരിയായി ദേശവ്യാപകമായ ഒരു മഹാലോഡ്ജ് രൂപീകരിക്കാനും ഈ ഘട്ടത്തിൽ നിർദ്ദേശമുണ്ടായി. വിർജീനിയ സംസ്ഥാനത്തെ ലോഡ്ജിന്റെ അദ്ധ്യക്ഷനായിരുന്ന ജോർജ്ജ് വാഷിങ്ടണെ അതിന്റെ തലവനാക്കാനായിരുന്നു പദ്ധതി. എന്നാൽ സംസ്ഥാനങ്ങളിലെ ലോഡ്ജുകൾ അവയുടെ സ്വാതന്ത്ര്യം കുറയുന്നത് ഇഷ്ടപ്പെടായ്കയാൻ ഈ പദ്ധതി നടപ്പായില്ല.

ലോകമൊട്ടാകെയായി ഫ്രീമേസൺ സാഹോദര്യത്തിൽ ഇപ്പോൾ അറുപതു ലക്ഷത്തോളം അംഗങ്ങൾ ഉള്ളതായി പറയപ്പെടുന്നു. ഒന്നര ലക്ഷത്തോളം പേർ സ്കോട്ട്‌ലൻഡ്, അയർലണ്ട് എന്നിവിടങ്ങളിലും, രണ്ടര ലക്ഷത്തോളം പേർ ഇംഗ്ലണ്ടിലും ഇരുപതു ലക്ഷത്തോളം പേർ അമേരിക്കൻ ഐക്യനാടുകളിലും ഫ്രീമേസൺ സാഹോദര്യത്തിലെ അംഗങ്ങളായുണ്ട്. ഈ പ്രസ്ഥാനം അതിന്റെ ചരിത്രത്തിലുടനീളം പ്രമുഖവ്യക്തികളേയും പ്രതിഭാശാലികളേയും ആകർഷിച്ചിട്ടുണ്ട്. അമേരിക്കൻ ഐക്യനാടുകളുടെ പ്രഥമരാഷ്ട്രപതി ജോർജ് വാഷിംഗ്ടൺ, പ്രസിദ്ധ അമേരിക്കൻ ചിന്തകൻ ബെഞ്ചമിൻ ഫ്രാങ്ക്ലിൻ, ഫ്രെഞ്ചു ദാർശനികൻ വോൾട്ടയർ ഉൾപ്പെടെയുള്ളവർ ഈ സാഹോദര്യത്തിൽ അംഗങ്ങളായിരുന്നു.

തുടക്കം മുതൽ ഈ സാഹോദര്യം പൊതുവേ പുരുഷന്മാർക്കു മാത്രം പ്രവേശനമുള്ളതാണ്. സ്ത്രീകളുടെ അംഗത്വം, ഫ്രീമേസൺ വിശ്വാസസംഹിതയിലെ പുരാതനമായ "നാഴികക്കല്ലുകളുടെ' ലംഘനമായി കരുതപ്പെടുന്നതിനാൽ, മിക്കവാറും പ്രാദേശികഘടകങ്ങൾ, അംഗത്വം പുരുഷന്മാർക്കു മാത്രമായി പരിമിതപ്പെടുത്തിയിരിക്കുന്നു. സ്ത്രീകൾക്ക് പതിവുലോഡ്ജുകളിൽ അംഗത്വം നിഷേധിക്കപ്പെട്ടിരിക്കുന്നെങ്കിലും അമേരിക്കയിലും മറ്റും, ഫ്രീമേസൺ കൂട്ടായ്മയുടെ അനുബന്ധസംഘടനകളിൽ പലതിലും സ്ത്രീകൾ സജീവമാണ്. 18-19 നൂറ്റാണ്ടുകളിലെ ഫ്രാൻസിൽ, സ്ത്രീകൾക്ക് അംഗത്വവും അനുഷ്ഠാനപരമായ പങ്കാളിത്തവുമുള്ള 'ദത്തു-ലോഡ്ജുകൾ' (adoption lodges) നടപ്പുണ്ടായിരുന്നു. എന്നാൽ ഈ വിധമുള്ള ദത്തു-ലോഡ്ജുകൾക്ക് പുരുഷന്മാർക്കു മാത്രമായുള്ള സാധാരണ ലോഡ്ജുകളുടെ നില കല്പിക്കപ്പെട്ടിരുന്നില്ല. പത്തൊൻപതാം നൂറ്റാണ്ടിന്റെ അവസാനഘട്ടം മുതൽ മിശ്രമായ സാധാരണ ലോഡ്ജുകളും ഫ്രാൻസിൽ നിലവിലുണ്ട്.

"ദൈവനിഷേധികളായ താന്തോന്നികളേയും മൂഢനിരീശ്വരന്മാരേയും" (Godless libertines and stupid atheists) അകറ്റിനിർത്തുകയും പ്രപഞ്ചവിധാതാവായ മഹാശില്പിയിലുള്ള വിശ്വാസം നിർബ്ബന്ധമാക്കുകയും ചെയ്തെങ്കിലും ഫ്രീമേസണ്മാരുടെ ദൈവശാസ്ത്രം, മതേതരമായ കേവലം ദൈവവാദത്തിൽ (deism) ഒതുങ്ങി നിൽക്കുന്നു. സാമൂഹികവും, അനുഷ്ഠാനപരവുമായ ഒത്തൊരുമയിൽ, പരസ്പരസഹായ പ്രതിജ്ഞയോടെ സംഘടിച്ച് വിശ്വാസസഹിഷ്ണുതയ്ക്കും, രജനീതിയിലെ നവീകരത്തിനും വേണ്ടി ആഗോളതലത്തിൽ പ്രവർത്തിക്കുന്ന രഹസ്യസാഹോദര്യം എന്ന നിലയാണ് ഈ പ്രസ്ഥാനത്തിനുള്ളത്. 

ദൈവവിശ്വാസത്തോടും വ്യവസ്ഥാപിതമതങ്ങളോടുമുള്ള തങ്ങളുടെ സമീപനത്തെ, വടക്കേ അമേരിക്കയിലെ മേസണിക സേവാസംഘടന (Masonic Service Association of North America) ഈ വിധം വിവരിക്കുന്നു: ഒരു മതമോ മതങ്ങൾക്കു പകരമായുള്ള ധാർമ്മികതയോ ആണ് തങ്ങളുടേതെന്നു ഫ്രീമേസണ്മാർ അവകാശപ്പെടുന്നില്ല. എന്നാൽ മേസൺ സാഹോദര്യത്തിലെ അംഗത്വത്തിനുള്ള വ്യവസ്ഥകളിലൊന്ന് പ്രപഞ്ചസ്രഷ്ടാവായ ഏകദൈവത്തിലുള്ള വിശ്വാസമാണ്. അതേസമയം വിവിധങ്ങളായ വ്യവസ്ഥാപിതവിശ്വാസവ്യവസ്ഥകളിൽ ഏതെങ്കിലുമൊന്നിനെ മേസണികത പിന്തുണക്കുന്നില്ല. മനുഷ്യർ പല മാർഗ്ഗങ്ങളിൽ അന്വേഷിക്കുകയും പലവിധത്തിൽ വിവരിക്കുകയും ചെയ്യുന്ന ഒരു ദൈവമുണ്ടെന്ന് ഫ്രീമേസണ്മാർ കരുതുന്നു. "പ്രപഞ്ചത്തിന്റെ മഹാശില്പി" എന്നും മറ്റുമുള്ള മതേതരമായ പദസമുച്ചയങ്ങളാണ് ദൈവത്തെ വിവരിക്കാൻ മേസൺ സാഹോദര്യം ഉപയോഗിക്കുന്നത്. വിവിധ വിശ്വാസധാരകളിൽ പെട്ട മേസണ്മാരെ, മതഭേദങ്ങൾ മറന്ന് ഒത്തൊരുമയോടെ ദൈവത്തിൽ ശ്രദ്ധ കേന്ദ്രീകരിക്കാൻ ഈ സമീപനം സഹായിക്കുന്നു. മതസ്വാതന്ത്ര്യത്തിനു വേണ്ടി നിലകൊള്ളുന്ന മേസണ്മാർ, വ്യക്തികളും ദൈവവുമായുള്ള ബന്ധത്തെ സ്വകാര്യവും വിശുദ്ധവുമായി കരുതുന്നു. ദൈവത്തിലുള്ള ആശ്രയം ഏറ്റുപറയാനും ദൈവികമാർഗ്ഗനിദ്ദേശം തേടാനുമായുള്ള പ്രാർത്ഥനകൾ മേസണികാനുഷ്ടാനങ്ങളുടെ ഭാഗമാണ്. ഏതു വിശ്വാസധാര പിന്തുടരുന്നവർക്കും ഫ്രീമേസൺ കൂട്ടായ്മയിൽ അംഗമാകാമെങ്കിലും വിശ്വാസഭേദങ്ങളെക്കുറിച്ചുള്ള ചർച്ച സമ്മേളനങ്ങളിൽ അനുവദിക്കപ്പെട്ടിട്ടില്ല."

ചിട്ടപ്പെടുത്തപ്പെട്ട അനുഷ്ഠാനങ്ങളുടെ അകമ്പടിയോടെയാണ് ഫ്രീമേസൺ സമ്മേളനങ്ങൾ ചേരുന്നത്. എങ്കിലും, എല്ലായിടത്തും നടപ്പുള്ള ഏകീകൃതമായ അനുഷ്ഠാനവിധി എന്നൊന്നില്ല. ഒരോ അധികാരസീമക്കും അതിന്റേതായ അനുഷ്ഠാനങ്ങൾ നിശ്ചയിക്കാൻ അധികാരമുണ്ട്. അധികാരസീമകൾക്കുള്ളിൽ അനുഷ്ഠനപരമായ സമാനത നിലവിലുണ്ടാകും. എല്ലാത്തരം അനുഷ്ഠാനങ്ങളിലും മദ്ധ്യകാലത്തെ കല്പണിവിദ്യയിൽ നടപ്പുണ്ടായിരുന്ന ഉപകരണങ്ങളുടെ പ്രതീകാത്മകമായ ഉപയോഗം കാണാം. മദ്ധ്യകാലത്തെ പണിമേസന്മാരുടെ ഈ ഉപകരണങ്ങളുടെ സഹായത്തോടെ ആധുനികരായ ധ്യാനിമേസണ്മാർ, സാഹോദരസ്നേഹം, നിർവൃതി, സത്യം എന്നിവയെ സംബന്ധിച്ച സന്മാർഗ്ഗപാഠങ്ങൾ അഭ്യസിക്കുന്നു. ഫ്രാൻസിന്റെ പശ്ചാത്തലത്തിൽ ഈ സന്മാർഗ്ഗപാഠങ്ങളുടെ പേരുകൾ സ്വാതന്ത്ര്യം, സമത്വം, സാഹോദര്യം (Liberty, Equality, Fraternity‌) എന്നിങ്ങനെയാവുന്നു.

ഫ്രീമേസൺ അനുഷ്ഠാനങ്ങളിൽ ഒഴിച്ചുകൂടാനാകാത്ത രണ്ടുപകരണങ്ങൾ മട്ടവും കോമ്പസ്സുമാണ്. ഈ ഉപകരണങ്ങളെ അഭികാമ്യമായ ജീവിതനിഷ്ടകളുടെ മാതൃകകളായി അവതരിപ്പിക്കുക പതിവാണ്: ഉദാഹരണമായി നന്മയുടെ ചത്വരം ഉപയോഗിച്ച് മേസണ്മാർ അവരുടെ കർമ്മങ്ങളെ സമീകരിക്കണമെന്ന പാഠം, കല്പണിയുപകരണമായ മട്ടത്തിൽ നിന്നു പഠിക്കാം എന്നു നിർദ്ദേശിക്കപ്പെടുന്നു. കാമനകളെ സീമിതമാക്കുകയും വികാരങ്ങൾ അതിരുവിടാതെ നോക്കുകയും ചെയ്യേണ്ടതിന്റെ ആവശ്യകതയുടെ സൂചകമായി കോമ്പസ്സിനേയും അവതരിപ്പിക്കാം. അതേസമയം, ഫ്രീമേസണ്മാരുടെത് ഒരു സൈദ്ധാന്തിക സാഹോദര്യം അല്ലാത്തതിനാൽ, ഫ്രീമേസൺ പ്രതീകങ്ങളുടെ സന്ദേശത്തിന്റെ കാര്യത്തിൽ, മുഴുവൻ ഫ്രീമേസണ്മാർക്കും പിന്തുടരാൻ ബാദ്ധ്യതയുള്ള പ്രമാണങ്ങളൊന്നുമില്ല.

മേസൺ സന്മാർഗ്ഗപാഠങ്ങളുടെ പ്രബോധനം പ്രതീകാത്മകമായ ക്രിയാവിധികളെ ആശ്രയിച്ചാണ്. പ്രബോധനങ്ങളുടെ രൂപകപശ്ചാത്തലം, സോളമന്റെ യെരുശലേമിലെ ദേവാലയത്തിന്റെ നിർമ്മിതിയാണ്. അവയിൽ ഒരു സന്മാർഗ്ഗവ്യവസ്ഥ അന്യാപദേശങ്ങളുടെ മൂടുപടം അണിഞ്ഞ്, പണിമേസണ്മാരുടെ ആയുധങ്ങളുടേയും ഉപകരണങ്ങളുടേയും പ്രതീകരൂപത്തിലുള്ള അകമ്പടിയോടെ പ്രത്യക്ഷപ്പെടുന്നു. പ്രബോധത്തിന്റെ ഘട്ടങ്ങൾ ഓരോന്നിലും മേസണ്മാർ പുരോഗതിയുടെ പടികളിലൂടെ ആത്മജ്ഞാനത്തിലും ആത്മബോധത്തിലും ദൈവാനുഭവത്തിലും മുന്നേറുന്നു. മേസൺ സാഹോദര്യത്തിന്റെ ദാർശനികതലങ്ങൾ ലോഡ്ജുകളിലെ പ്രബോധനങ്ങളിലും അന്വേഷണങ്ങളിലും ചർച്ച ചെയ്യപ്പെടുന്നു. ഫ്രീമേസൺ പ്രസ്ഥാനത്തിന്റെ പ്രതീകങ്ങളേയും ലക്ഷ്യങ്ങളേയും കുറിച്ച് അന്വേഷിക്കാൻ എല്ലാ മേസണ്മാർക്കും സ്വാതന്ത്ര്യമുണ്ട്. മേസണികജ്ഞാനത്തിന്റെ പടികളിലൂടെയുള്ള മുന്നേറ്റത്തിനായി അത്തരം അന്വേഷങ്ങൾ നടത്താൻ മേസണ്മാർക്ക് ചുമതല തന്നെയുണ്ട്. അതേസമയം, ഏതെങ്കിലും ഒരു വ്യാഖ്യാനം നിർണ്ണായകമല്ല. ആരുടെയെങ്കിലും വ്യാഖ്യാനം മുഴുവൻ സാഹോദര്യത്തിന്റേയും നിശ്ചിതവ്യാഖ്യാനം ആകുന്നുമില്ല.

വ്യവസ്ഥാപിത സംവിധാനങ്ങളെ തകിടം മറിച്ച്, വ്യതിരിക്തമായൊരു ലോകവ്യവസ്ഥയും ധാർമ്മികതയും സ്ഥാപിക്കാനായി രഹസ്യപദ്ധതിയനുസരിച്ചു പ്രവർത്തിക്കുന്ന അപകടകാരികളായ മനുഷ്യരുടെ നിഗൂഢസംഘം എന്ന പേരുദോഷം ഈ പ്രസ്ഥാനത്തെ ചുറ്റിയുണ്ട്. മിക്കവാറും വ്യവസ്ഥാപിതമതങ്ങൾ മേസൺ സാഹോദര്യത്തെ തീവ്രമായ ആശങ്കകളോടെ കാണുന്നു. ചില ക്രിസ്തീയസഭാവിഭാഗങ്ങൾ ഫ്രീമേസൺ സാഹോദര്യത്തോടുള്ള തീവ്രമായ എതിർപ്പ് വ്യക്തമാക്കിയിട്ടുണ്ട്. 
ഏറ്റവും ശക്തവും നിരന്തരവുമായ മേസൺവിരോധം പ്രകടിപ്പിച്ചിട്ടുള്ള ക്രിസ്തുമതവിഭാഗം കത്തോലിക്കാസഭയാണ്. ഫ്രീമേസണ്മാരുടെ ദൈവവിശ്വാസം അക്രൈസ്തവമായ കേവലം ദൈവവാദം (deism) മാത്രമാണെന്നതാണ് കത്തോലിക്കാസഭയുടെ വിമർശനത്തിന്റെ കാതൽ. കത്തോലിക്കാ സഭയുടെ പരമാദ്ധ്യക്ഷന്മാരായ മാർപ്പാപ്പാമാരിൽ ക്ലെമന്റ് പന്ത്രണ്ടാമൻ മുതൽ ലിയോ പതിമൂന്നാമൻ വരെയുള്ളവർ ഈ പ്രസ്ഥാനത്തെ കാലാകാലങ്ങളിൽ നിശിതമായി വിമർശിക്കുകയും അതിൽ അംഗങ്ങളാകുന്നതിൽ നിന്ന് വിശ്വാസികളെ വിലക്കുകയും ചെയ്തിട്ടുണ്ട്. 1917-ലെ കത്തോലിക്കാ കാനൻ നിയമസംഹിത ഫ്രീമേസൺബന്ധത്തെ മതഭ്രഷ്ട് അർഹിക്കുന്ന കുറ്റമാക്കി. മേസൺ സാഹോദര്യത്തെ പിന്തുണയ്ക്കുന്ന പുസ്തകങ്ങൾക്കും കാനൻ നിയമം വിലക്കു കല്പിച്ചു. 1983-ലെ പരിഷ്കരിച്ച കാനൻ നിയമസംഹിതയോടെ ഈ നയം മയപ്പെട്ടതായി ആദ്യം ഊഹം പരന്നിരുന്നു. എന്നാൽ മേസൺ ആശയങ്ങൾ കത്തോലിക്കാ വിശ്വാസവുമായി ചേർന്നുപോകാത്തതിനാൽ ആ സാഹോദര്യത്തിലെ അംഗത്വത്തിനുള്ള വിലക്കു തുടരുന്നെന്നും അംഗങ്ങളാകുന്ന കത്തോലിക്കർ മാരകമായ പാപാവസ്ഥയിൽ ആയതിനാൽ വിശുദ്ധകൂദാശകൾ സ്വീകരിച്ചുകൂടാത്തതാണെന്നും പിന്നീടു വിശദീകരിക്കപ്പെട്ടു. അന്ന് വിശ്വാസസിദ്ധാന്തസംഘത്തിന്റെ അദ്ധ്യക്ഷനായിരുന്ന ശേഷം പിന്നീടു ബെനഡിക്ട് 16-ആമൻ എന്ന പേരിൽ മാർപ്പയായിത്തീർന്ന കർദ്ദിനാൾ റാറ്റ്സിഞ്ഞറുടേതായിരുന്നു ആ വിശദീകരണം. വിശ്വാസനിഷേധവുമായി സഖ്യം ചേർന്ന ഫ്രീമേസൺ പ്രസ്ഥാനമാണ്, ഫ്രെഞ്ചു വിപ്ലവത്തിനു വഴിയൊരുക്കിയതെന്നും 1908-ൽ തുർക്കിയിൽ നടന്ന യുവതുർക്കിവിപ്ലവത്തിൽ ഫ്രീമേസണ്മാർ നിർണ്ണായകമായ പങ്കുവഹിച്ചെന്നും കത്തോലിക്കാ വിജ്ഞാനകോശം ചൂണ്ടിക്കാട്ടുന്നു. 

പ്രൊട്ടസ്റ്റന്റ് ക്രിസ്തീയതയുടെ ഫ്രീമേസൺവിമർശനം, ആ പ്രസ്ഥാനം നിഗൂഢതാവാദത്തേയും(mysticism), ഗുപ്തവിദ്യകളേയും, സാത്താൻഭക്തിയേയും പ്രോത്സാഹിപ്പിക്കുന്നു എന്ന ആശങ്കയെ അടിസ്ഥാനമാക്കിയാണ്. 19-ആം നൂറ്റാണ്ടിൽ സ്വതന്ത്ര മെഥഡിസ്റ്റ് സഭയുടെ സ്ഥാപകനായിരുന്ന ബി.ടി. റോബർട്ട്സ് മേസണികതയുടെ തീവ്രവിമർശകനായിരുന്നു. "ലോഡ്ജിലെ ദൈവം ബൈബിളിലെ ദൈവമല്ല" എന്നായിരുന്നു റോബർട്ട്സിന്റെ നിലപാട്. 

ഫ്രീമേസൺ സാഹോദര്യത്തിന്റെ തുടക്കം മുതൽ, ജെഫ്രി ഫിഷൻ മെത്രാപോലീത്തയെപ്പോലെ, ആംഗ്ലിക്കൻ സഭയിലെ മെത്രാന്മാരിൽ പലരും അതിൽ അംഗങ്ങളായിട്ടുണ്ട്. മുൻകാലങ്ങളിൽ ആഗ്ലിക്കൻ സഭാംഗത്വവും ഫ്രീമേസൺ സാഹോദര്യവും തമ്മിൽ ചേരായ്കയൊന്നും ഉള്ളതായി സഭാംഗങ്ങൾ കരുതിയിരുന്നില്ല. എന്നാൽ അംഗ്ലിക്കൻ സഭയിൽ ഇവാഞ്ചെലിക്കൽ പക്ഷം ശക്തി പ്രാപിച്ചതോടെ ഈ സഹിഷ്ണുത മാറിയിട്ടുണ്ട്. ഇപ്പോഴത്തെ ആംഗ്ലിക്കൻ സഭാദ്ധ്യക്ഷൻ റൊവാൻ വില്യംസ് തന്നെ ഫ്രീമേസൺ ആചാരങ്ങളിൽ ചിലതിനെപ്പറ്റി ആശങ്ക പ്രകടിപ്പിച്ചിട്ടുണ്ട്. എങ്കിലും 2003-ൽ, ഫ്രീമേസൺ സാഹോദര്യം ക്രിസ്തീയവിശ്വാസത്തിനു നിരക്കാത്തതാണെന്നു പ്രസ്താവിച്ച അദ്ദേഹം പിന്നീട് അതിന്റെ പേരിൽ ബ്രിട്ടണിലെ ഫ്രീമേസണ്മാരോട് മാപ്പു ചോദിച്ചു.

ഫ്രീമേസൺ വിശ്വാസങ്ങൾ ക്രിസ്തുമതവിരുദ്ധമാണെന്നും അതിലെ പങ്കുപറ്റൽ മതത്യാഗവും കൂദാശകൾ സ്വീകരിക്കുന്നതിനു തടസ്സമാകുന്ന പാപവും ആണെന്നും ഓർത്തഡോക്സ് സഭകളും പഠിപ്പിക്കുന്നു.

ഇസ്ലാമിക നിലപാടിൽ നിന്നുള്ള മേസൺവിമർശനം ജൂതവിരോധവും സയണിസവിരോധവുമായി ബന്ധപ്പെട്ടിരിക്കുന്നു. ചില ഇസ്ലാമികവിമർശനങ്ങൾ ഫ്രീമേസൺ സാഹോദ്യത്തെ ഇസ്ലാമികസങ്കല്പത്തിലെ അന്ത്യകാലദുഷ്ടമൂർത്തി, ദജ്ജാലുമായി ബന്ധപ്പെടുത്തുന്നു. ലോമകൊട്ടാകെ ജൂതതാപര്യങ്ങളുടെ പ്രോത്സാഹനമാണ് ഫ്രീമേസണ്മാരുടെ ലക്ഷ്യമെന്നും യെരുശലേമിലെ അൽ-അക്സാ പള്ളി നശിപ്പിച്ച് സോളമന്റെ ദേവാലയം പുന‌ർനിർമ്മിക്കാൻ അവർക്കു പദ്ധതിയുണ്ടെന്നും ഇസ്ലാമിലെ മേസൺ-വിമർശകരിൽ ചിലർ കരുതുന്നു. ഇസ്ലാമിക സംഘടനയായ ഹാമാസിന്റെ വിശ്വാസംഹിതയിലെ 28--ആം വകുപ്പ്, ഫ്രീമേസൺ സാഹോദര്യത്തേയും, റോട്ടറി പ്രസ്ഥാനത്തേയും, ജൂതതാത്പര്യങ്ങൾക്കു വേണ്ടി സയണിസ്റ്റുകളുടെ മാർഗ്ഗനിർദ്ദേശമനുസരിച്ചു പ്രവർത്തിക്കുന്ന സംഘടനകളെന്നു വിശേഷിപ്പിക്കുന്നു. പല മുസ്ലിം രാഷ്ട്രങ്ങളിലും ഫ്രീമേസൺ പ്രവർത്തനം നിരോധിക്കപ്പെട്ടിട്ടുണ്ട്. എങ്കിലും തുർക്കി, മൊറോക്കോ എന്നിവിടങ്ങളിൽ മഹാലോഡ്ജുകൾ പ്രവർത്തിക്കുന്നുണ്ട്.

തങ്ങളുടെ പ്രസ്ഥാനത്തെക്കുറിച്ചുള്ള ആശങ്കകൾ അടിസ്ഥാനമില്ലാത്തതാണെന്നു ഫ്രീമേസണ്മാർ വാദിക്കുന്നു. ഫ്രീമേസൺ സാഹോദര്യത്തിലെ അംഗങ്ങൾ, അപക്വമതികൾക്കു പകർന്നു കൊടുത്തുകൂടാത്ത മസോണികതയുടെ വിശുദ്ധരഹസ്യങ്ങൾ സൂക്ഷിക്കുന്നെങ്കിലും അവർക്ക് രഹസ്യപദ്ധതികളൊന്നുമില്ലെന്നാണ് അവരുടെ വിശദീകരണം. രഹസ്യസംഘം (secret society) എന്നതല്ല, പ്രവർത്തനത്തിന്റെ ചില ഘടകങ്ങൾ സ്വകാര്യമായി സൂക്ഷിക്കുന്ന 'ഉത്കൃഷ്ടസംഘം' (esoteric society) എന്ന വിശേഷണമാണു തങ്ങളുടെ പ്രസ്ഥാനത്തിനു ചേരുകയെന്നു ഫ്രീമേസണ്മാർ വാദിക്കുന്നു. കൂടുതൽ തുറവിയോടു കൂടി പ്രവർത്തിക്കാനുള്ള ഇരുപതാം നൂറ്റാണ്ടിലെ ശ്രമം ഫ്രീമേസൺ കൂട്ടായ്മയെ 'രഹസ്യസംഘം' അല്ലാതാക്കിയെങ്കിലും അത് "രഹസ്യങ്ങളുടെ സംഘം" (society of secrets) ആയി തുടരുന്നു എന്ന നിരീക്ഷണം ഈ പ്രസ്ഥാനത്തോടുള്ള ഇന്നത്തെ സാമാന്യസമീപനത്തെ പ്രതിഫലിപ്പിക്കുന്നു.ഫ്രീമേസണ്മാർ പരപ്സരം തിരിച്ചറിയാൻ ഉപയോഗിക്കുന്ന വഴികളും അവരുടെ അനുഷ്ഠാനമുറയിലെ ചില ഘടകങ്ങളും ഇന്നും ഗോപ്യമായി തുടരുന്നു.

ആധുനികകാലത്ത് ഇംഗ്ലണ്ടിൽ വികസിച്ച മേസൺ സാഹോദര്യം, ബ്രിട്ടീഷ് സാമ്രാജ്യത്തിന്റെ ഭാഗമായിരുന്ന ഇന്ത്യയിൽ താമസിയാതെ എത്തി. ബ്രിട്ടീഷ് ഇന്ത്യയിലെ പ്രധാന നഗരങ്ങളിലെല്ലാം ഫ്രീമേസൺ ലോഡ്ജുകൾ പതിനെട്ടാം നൂറ്റാണ്ടിൽ തന്നെ തുടങ്ങി. ഇന്ത്യയിലെ ആദ്യ ഫ്രീമേസൺ ലോഡ്ജ് 1730-ൽ കൽക്കത്തയിൽ തുടങ്ങി. 1752-ൽ മദ്രാസിലും, 1758-ൽ ബോംബെയിലും, 1786-ൽ പഞ്ചാബിലും ലോഡ്ജുകൾ തുടങ്ങി. തിരുച്ചിറപ്പള്ളിയിലെ ലോഡ്ജ് 1765-ൽ തുടങ്ങി.

1806 ൽ കേരളത്തിലെ ആദ്യ ഫ്രീ മേസൺ ലോഡ്ജ് ട്രാവൻകൂർ യൂണിയൻ എന്ന പേരിൽ കൊല്ലത്തു സ്ഥാപിക്കപ്പെട്ടു. 1822 ൽ ഹൈബേർണിയ ആൻഡ് യൂണിയൻ എന്ന പേരിൽ കൊല്ലത്തു തന്നെ മറ്റൊരു ലോഡ്ജും തുടങ്ങി. ഇക്കാലത്തെ പ്രവർത്തനങ്ങളെ സംബന്ധിച്ച് അധിക വിവരങ്ങൾ ലഭ്യമല്ല. 1837--ൽ പ്രവർത്തന രഹിതമായതായി കരുതപ്പെടുന്നു. പിന്നീട് കണ്ണൂരും 1886 ൽ കോഴിക്കോടും കൊച്ചിയിലും പ്രവർത്തിച്ചു വരുന്നു. 1941 മുതൽ കൊല്ലത്ത് സംഘം സജീവമാണ്. ഇപ്പോഴും ക്രൗതർ മസോണിക് ഹാളിൽ സംഘടന പ്രവർത്തിക്കുന്നുണ്ട്.

ഇന്ത്യയിലെ ഫ്രീ മേസൺമാരുടെ വെബ്സൈറ്റ്


</doc>
<doc id="208044" url="https://ml.wikipedia.org/wiki?curid=208044" title="ഹസ്ബന്റ്സ് ഇൻ ഗോവ">
ഹസ്ബന്റ്സ് ഇൻ ഗോവ

സജി സുരേന്ദ്രൻ സംവിധാനം ചെയ്ത് 2012-ൽ പുറത്തിറങ്ങിയ മലയാളചലച്ചിത്രമാണ് ഹസ്ബന്റ്സ് ഇൻ ഗോവ. ജയസൂര്യ, ഇന്ദ്രജിത്ത്, ലാൽ, ആസിഫ് അലി, ഭാമ, റിമ കല്ലിങ്കൽ, രമ്യ നമ്പീശൻ എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. കൃഷ്ണ പൂജപ്പുര ആണ് ഈ ചിത്രത്തിന്റെ രചന നിർവ്വഹിച്ചിരിക്കുന്നത്.




</doc>
<doc id="208054" url="https://ml.wikipedia.org/wiki?curid=208054" title="യുണൈറ്റഡ് സ്റ്റേറ്റ്സ് ഏജൻസി ഫോർ ഇന്റർനാഷണൽ ഡെവലപ്പ്മെന്റ്">
യുണൈറ്റഡ് സ്റ്റേറ്റ്സ് ഏജൻസി ഫോർ ഇന്റർനാഷണൽ ഡെവലപ്പ്മെന്റ്

മറ്റു രാജ്യങ്ങളുടെ വികസന പ്രവർത്തനങ്ങൾക്കു ധനസഹായം നൽകുന്ന പ്രധാന അമേരിക്കൻ ഏജൻസിയാണ് യൂനൈറ്റഡ് സ്റ്റേറ്റ്‌സ് ഏജൻസി ഫോർ ഇന്റർനാഷണൽ ഡെവലപ്‌മെന്റ് എന്ന യു.എസ്. എയ്ഡ്. ജോൺ എഫ്. കെന്നഡി പ്രസിഡന്റായരിക്കേ 1961ൽ നിലവിൽ വന്ന യു.എസ്. എയ്ഡിന് രാഷ്ട്രീയ താത്പര്യങ്ങളോടയാണ് ധനസഹായം അനുവദിക്കുന്നതെന്ന ആരോപണം ഉണ്ട്. ഇന്ത്യൻ വംശജനായ രാജീവ് ജെ. ഷായാണ് യു.എസ്.എയ്ഡിന്റെ മേധാവി.
യു.എസ് എയ്ഡ് പ്രോഗ്രാമിന്റെ ഭാഗമായി നിരവധി വർഷങ്ങളായി മോൺസാന്റോയും അവരുടെ ഇന്ത്യയിലെ പ്രതിനിധികളായ മഹികോയും ഇന്ത്യയിൽ ജനിതക വഴുതനയുടെ പരീക്ഷണകൃഷി നടത്തിവരുന്നതായി റിപ്പോർട്ട് ചെയ്യപ്പെട്ടിട്ടുണ്ട്. ഈ പദ്ധതിയിൽ രാജ്യത്തെ മൂന്ന് പൊതുമേഖലാ സ്ഥാപനങ്ങളും പങ്കുചേർന്നിരുന്നു. വാരണാസിയിലെ ഇന്ത്യൻ ഇൻസ്റ്റിറ്റിയൂട്ട് ഓഫ് വെജിറ്റബിൾ റിസേർച്ച്, ധാർവാറിലെ കാർഷിക സർവകലാശാല, കോയമ്പത്തൂരിലെ തമിഴ്‌നാട് കാർഷിക സർവകലാശാല എന്നിവയാണവ. 
രണ്ടു പതിറ്റാണ്ടു കാലമായി ഇവർ റഷ്യയിൽ പ്രവർത്തിക്കുന്നുണ്ട്. 300കോടിയോളം ഡോളർ അവർ റഷ്യയിൽ ചെലവിട്ടിട്ടുമുണ്ട്. രാഷ്ട്രീയത്തിൽ ഇടപെടുന്നുവെന്നു കുറ്റപ്പെടുത്തി ഇവരോട് നാടുവിടാൻ റഷ്യൻ അധികൃതർ ആവശ്യപ്പെട്ടു. വികസനത്തിനു സഹായമെത്തിക്കുന്നതിലും ജീവകാരുണ്യ പ്രവർത്തനങ്ങൾ നടത്തുന്നതിനുമപ്പുറം മറ്റു പല പ്രവർത്തനങ്ങളിലും ഇടപെടുന്നു എന്നു വ്യക്തമായതിനെത്തുടർന്നാണ് യു.എസ്. എയ്ഡിനോട് ദൗത്യം അവസാനിപ്പിക്കാൻ ആവശ്യപ്പെട്ടത്. രാഷ്ട്രീയ പ്രക്രിയയിൽ ഇടപെടുന്ന രീതിയിലാണിവർ ധനസഹായം അനുവദിക്കുന്നതെന്ന് റഷ്യ ആരോപിച്ചിട്ടുണ്ട്.
പാകിസ്താനിൽ തീവ്രവാദസംഘടന നടത്തുന്ന ദുരിതാശ്വാസ ക്യാമ്പിൽ ഇന്ത്യൻ വംശജനായ യു.എസ്.എയ്ഡ് മേധാവി രാജീവ് ഷാസന്ദർശനം നടത്തിയത് വിവാദമായിരുന്നു. മുംബൈ ഭീകരാക്രമണത്തിൽ പങ്കുണ്ടെന്ന് കരുതുന്ന ജമാഅത്തുദ്ദവയുടെ നിഴൽ സംഘടനയായ ഫലാ-ഇ-ഇൻസാനിയത്ത് നടത്തുന്ന ക്യാമ്പാണ് ഷാ സന്ദർശിച്ചത്.എന്നാൽ അമേരിക്ക ഇക്കാര്യം നിഷേധിച്ചിട്ടുണ്ട്. 
ഇടതു ഭരണമുള്ള നാടുകളിൽ വലതുപക്ഷത്തെ സഹായിക്കുന്ന രീതിയിലാണ് ഇവർ പ്രവർത്തിക്കുന്നതെന്ന് പല ലാറ്റിനമേരിക്കൻ രാജ്യങ്ങളും കുറ്റപ്പെടുത്തിയിരുന്നു. സ്വതന്ത്ര ഏജൻസിയെന്നാണ് പറയുന്നതെങ്കിലും സി.ഐ.എയുമായി അടുത്ത ബന്ധം പുലർത്തുന്നു എന്നത് വിമർശനത്തിന്റെ മൂർച്ച കൂടാൻ വഴിയൊരുക്കി. എന്നാൽ റഷ്യൻ ഭരണകൂടം ജനാധിപത്യ പ്രസ്ഥാനങ്ങളെ അടിച്ചമർത്തുന്നതിന്റെ ഭാഗമായാണ് യു.എസ്. എയ്ഡിനെ പുറത്താക്കിയതെന്നാണ് പാശ്ചാത്യ സംഘടനകൾ പറയുന്നത്. അമേരിക്കയെ മുഖ്യശത്രുവായാണ് സോവിയറ്റ് യൂണിയൻ കണ്ടിരുന്നത്. 



</doc>
<doc id="208059" url="https://ml.wikipedia.org/wiki?curid=208059" title="ആറ്റുണ്ട">
ആറ്റുണ്ട

പശ്ചിമഘട്ടത്തിൽ കാണപ്പെടുന്ന ഒരിനം ചെറു മത്സ്യമാണ് ആറ്റുണ്ട . കേരളത്തിൽ പമ്പാനദി, ചാലക്കുടിയാർ, മൂവാറ്റുപുഴയാർ, അപൂർവ്വമായി ഭാരതപ്പുഴയിലും കാണപ്പെടുന്നു. കേരളത്തിലെ പതിനാല് നദികളിലും കർണാടകത്തിലെ ചിലയിടങ്ങളിലും ഇവ ഉള്ളതായി കണ്ടെത്തിയിട്ടുണ്ട്. വിദേശ രാജ്യങ്ങളിൽ അലങ്കാരമത്സ്യമായി ധാരാളമായി ഇവയെ ഉപയോഗിക്കുന്നുണ്ട്. ഇംഗ്ലീഷിൽ പീ പഫർ, മലബാർ പഫർ ഫിഷ്, ഡ്വാർഫ് പഫർ ഫിഷ് എന്നീ പേരുകളിൽ അറിയപ്പെടുന്ന ആറ്റുണ്ട ഏറ്റവും ചെറിയ പഫർ ഫിഷായാണ് അറിയപ്പെടുന്നത്. ഇത്തിരിക്കുഞ്ഞനാണെങ്കിലും ജീവനുള്ള വസ്തുക്കളെ ആക്രമിച്ച് ഭക്ഷണമാക്കുന്നതാണ് ഇവരുടെ രീതി. അക്വേറിയങ്ങളിൽ വളർത്തുന്ന ആറ്റുണ്ടകൾക്ക് ചെറു ഒച്ചുകളെയും പുഴുക്കളെയുമെല്ലാണ് ആഹാരമായി കൊടുക്കുക. ലൈവ് ഫുഡ് നൽകേണ്ടിവരുമെന്നതിനാൽ ഇവയെ വളർത്തുന്നത് ചെലവേറിയ നടപടിയാണ്. വെള്ളത്തിൽ നിശ്ചലമായി നിൽക്കുമെങ്കിലും അപകടം തിരിച്ചറിഞ്ഞാൽ അതിവേഗത്തിൽ നീങ്ങാൻ കഴിവുള്ള മത്സ്യമാണ് ആറ്റുണ്ട.

അണ്ഡാകൃതിയിലാണ് ശരീരം. മുതുകുചിറകിന്റെ വാലിനോട് അടുത്താണ് ഗുദച്ചിറകിന്റെ സ്ഥാനം. വായ മുകളിലേയ്ക്കാണ്. വാൽച്ചിറക് വർത്തുളാകൃതിയിലാണ്. നിറം സ്വർണ്ണവർണ്ണമാണ്. ഉദരഭാഗത്ത് മഞ്ഞ നിറം കൂടുതലായിട്ടുണ്ട്.

1941ൽ സുന്ദർലാൽ ഹൊറയും കെ.കെ നായരും ചേർന്ന് പമ്പയിൽ നിന്നാണ് ഈ മത്സ്യത്തെ കണ്ടെത്തുന്നത്. (Hora and Nair, 1941) കേരളത്തിലെ ശുദ്ധജല-ഉപ്പുജലതടാങ്ങളിൽനിന്നും കോൾപ്പാടങ്ങളിലും ഇവയെ ധാരാളമായി കാണാനാകും.

ഭക്ഷ്യയോഗ്യമല്ല. വിഷമുള്ള മത്സ്യങ്ങളുടെ കൂട്ടത്തിൽപ്പെട്ടവയാണ്. അലങ്കാരമത്സ്യമായി ഉപയോഗിക്കാവുന്ന മത്സ്യമാണ് ആറ്റുണ്ട. വിദേശ വിപണിയിലേക്ക് കയറ്റുമതി ലക്ഷ്യമിട്ട് ധാരാളമായി പിടിക്കുന്നതിനാൽ ഇവ കേരളത്തിൽ വംശനാശ ഭീഷണി നേരിട്ടുകൊണ്ടിരിക്കുകയാണ്. 



</doc>
<doc id="208062" url="https://ml.wikipedia.org/wiki?curid=208062" title="അരുൾ നൂൽ">
അരുൾ നൂൽ

സാമൂഹിക പരിഷ്കർത്താവും ആധ്യാത്മികാചാര്യനുമായ വൈകുണ്ഠ സ്വാമികൾ (1809-51) രചിച്ച രണ്ടു കൃതികളിൽ ഒന്നാണ് അരുൾ നൂൽ (അകിലത്തിരട്ട് ആണ് മറ്റേ കൃതി). ഇദ്ദേഹത്തിന്റെ അഞ്ചു ശിഷ്യന്മാരിൽ പ്രമുഖനായിരുന്ന സഹദേവനാണ് ഈ കൃതി താളിയോലയിലാക്കിയത്. ചരിത്ര സംഭവങ്ങൾ, സ്വാമികളുടെ ജീവിതത്തിലെ പ്രധാന സംഭവങ്ങൾ, തത്ത്വദർശനം എന്നിവ ഈ കൃതിയിൽ ഉടനീളം കാണാം. അരുൾനൂലിൽ 'യുഗപ്പഠിപ്പ്' (ലോകപഠനം), 'വാഴപ്പഠിപ്പ്' (ജീവിത പഠനം), 'ഉച്ചിപ്പഠിപ്പ്' (ഉയർന്ന പഠനം), 'ചാട്ടു നീട്ടോലൈ' (നശിക്കുന്ന ശ്വാസം), 'ശിവകാണ്ഡ അധികാരപത്രം' (ശിവതത്ത്വം), 'നടുതീർവൈ ഉലാ' (ന്യായവിധി), 'തിങ്കൾ പദം' (ചന്ദ്രലയം), 'ഭദ്രം' (സുരക്ഷിതത്വം), 'പഞ്ചദേവർ ഉത്പത്തി', 'തിരുമണവാഴ്ത്ത്' (വിവാഹസ്തുതി) തുടങ്ങിയ വിഭാഗങ്ങൾ ഉൾക്കൊള്ളിച്ചിരിക്കുന്നു.

മനുഷ്യരുടെ ദുഃഖം ഇല്ലായ്മ ചെയ്യാനുള്ള മാർഗ്ഗമാണ് 'യുഗപ്പഠിപ്പി'ൽ വിവരിക്കുന്നത്. ജീവിതത്തിൽ വിജയം കൈവരിക്കാൻ ഒരു വ്യക്തിയെ പ്രാപ്തനാക്കുന്ന ഗുണഗണങ്ങൾ 'വാഴപ്പഠിപ്പി'ൽ പ്രതിപാദിക്കുന്നു. ആത്മീയതയുടെ ഉത്തുംഗശൃംഗമായ ശിവജ്യോതിയിലേക്ക് ഉയർത്തിക്കൊണ്ടു പോകുന്നതാണ് 'ഉച്ചിപ്പഠിപ്പ്'. ഭൗതികത്തെക്കാൾ ആത്മീയ തത്ത്വത്തിനുള്ള പ്രാധാന്യമാണ് 'ചാട്ടുനീട്ടോലൈയി'ലെ വിഷയം. "ശിവനേ അയ്യാ! എന്നവസാനിക്കുന്ന 215 ഈരടികളും മറ്റ് ഒൻപതു ഈരടികളും ഈ അധ്യായത്തിൽ ഉൾക്കൊള്ളിച്ചിരിക്കുന്നു. ഈ ഭാഗത്താണ് ആത്മകഥാപരമായ കാര്യങ്ങൾ ഏറ്റവും കൂടുതൽ ഉൾക്കൊള്ളിച്ചിട്ടുള്ളത്.

അരുൾനൂലിലെ ഏറ്റവും ശ്രദ്ധേയമായ ഭാഗം 'നടുതീർവൈ ഉലാ' ആണെന്നു പറയാം. കലിയുഗത്തിന്റെ ഓരോ കാലഘട്ടത്തിലും ഓരോ മനുഷ്യന്റെയും ദേഹവിയോഗകാലത്തും ന്യായവിധി നടക്കുന്നതെങ്ങനെ എന്ന ശിഷ്യന്മാരുടെ ചോദ്യത്തിനുള്ള ഉത്തരമാണ് ഈ ഭാഗം. വഴിയാംവണ്ണമുള്ള അഭ്യാസത്തിലൂടെ പ്രാണൻ ഉദ്ധരിച്ച് ചന്ദ്രമണ്ഡലത്തിൽ ലയം പ്രാപിക്കുന്നതിനെയാണ് വൈകുണ്ഠസ്വാമികൾ 'തിങ്കൾ പദ'ത്തിൽ വെളിപ്പെടുത്തുന്നത്. മനുഷ്യരാശിക്ക് മംഗളം ഭവിക്കാനുള്ള സന്ദേശമാണ് 'ഭദ്ര'ത്തിലുള്ളത്. പഞ്ചഭൂതങ്ങളിൽ ഓരോന്നിനെയും ഓരോ ദേവനായി കല്പിച്ച് അവയുടെ പ്രവർത്തനത്തെ ശരീരവുമായി ബന്ധിപ്പിച്ചു വിവരിക്കുന്നു 'പഞ്ചദേവർ ഉത്പത്തി'യിൽ. പുരുഷനെയും സ്ത്രീയെയും യോജിപ്പിക്കുന്ന കർമമായ 'തിരുമണ'ത്തെ ഭൗതിക തലത്തിൽ നിന്ന് ആത്മീയ തലത്തിലേക്ക് ഉയർത്തുകയാണ് 'തിരുമണവാഴ്ത്ത്' എന്ന അധ്യായത്തിൽ കവി ചെയ്തിരിക്കുന്നത്. 


</doc>
<doc id="208072" url="https://ml.wikipedia.org/wiki?curid=208072" title="മികച്ച കഥയ്ക്കുള്ള കേരളസംസ്ഥാന ചലച്ചിത്രപുരസ്കാരം നേടിയവരുടെ പട്ടിക">
മികച്ച കഥയ്ക്കുള്ള കേരളസംസ്ഥാന ചലച്ചിത്രപുരസ്കാരം നേടിയവരുടെ പട്ടിക

മികച്ച കഥക്കുള്ള കേരളസംസ്ഥാന ചലച്ചിത്രപുരസ്കാരം നേടിയവരുടെ സമ്പൂർണ്ണ പട്ടികയാണിത്


</doc>
<doc id="208077" url="https://ml.wikipedia.org/wiki?curid=208077" title="നസിം സൈദി">
നസിം സൈദി

ഇന്ത്യയുടെ 20-ാം. മുഖ്യ തെരഞ്ഞെടുപ്പു കമ്മിഷണറാണ് ഡോ. സൈദ് നസീം അഹമ്മദ് സൈദി. മുൻ സിവിൽ ഏവിയേഷൻ സെക്രട്ടറിയായ ഇദ്ദേഹം 2012 ആഗസ്ത് 07-ന് ചാർജെടുത്തു.

1976 ഐ.എ.എസ്. ബാച്ചുകാരനായ ഡോ. സൈദിയുടെ ജന്മദേശം ഉത്തർപ്രദേശ് ആണ്. 2005-08 കാലഘട്ടത്തിൽ ഇന്റെർനാഷണൽ സിവിൽ ഏവിയേഷൻ ഓർഗനിസേഷനിൽ ഇന്ത്യയുടെ പ്രതിനിധിയായിരുന്നത് അന്നത്തെ സിവിൽ ഏവിയേഷൻ ഡയറക്ടർ ജനറലായിരുന്ന ഡോ. സൈദിയായിരുന്നു.

മുൻ മുഖ്യ തിരഞ്ഞെടുപ്പ് കമ്മീഷണറായിരുന്ന എസ്.വൈ.ഖുറേഷി വിരമിക്കുകയും വി.എസ്. സമ്പത്ത് മുഖ്യ തിരഞ്ഞെടുപ്പ് കമ്മീഷണറാകുകയും ചെയ്ത സാഹചര്യത്തിൽ നിലവിൽ വന്ന ഒഴിവിലേയ്ക്കാണ് ഡോ. സൈദി നിയമിതനായത്. ഹരിശങ്കർ ബ്രഹ്മയാണ് മൂന്നാമത്തെ കമ്മീഷണർ.

ഹാർവാർഡ് സർവ്വകലാശാലയിലെ കെന്നഡി സ്കൂൾ ഓഫ് ഗവണ്മെന്റിൽ നിന്നും പൊതുഭരണത്തിൽ മാസ്റ്റർ ബിരുദം സമ്പാദിച്ച ഡോ. സൈദി, ബിസിനസ്സ് ഫിനാൻസിൽ പോസ്റ്റ് ഗ്രാജുവേറ്റ് ഡിപ്ലോമയും ബയോ-കെമിസ്ട്രിയിൽ ഡോക്ടറേറ്റും ഉള്ള വ്യക്തിയാണ്


</doc>
<doc id="208094" url="https://ml.wikipedia.org/wiki?curid=208094" title="ആറ്റുവാള">
ആറ്റുവാള

ഇന്ത്യൻ ഉപഭൂഖണ്‌ഡത്തിൽ കാണപ്പെടുന്ന ഒരിനം മത്സ്യമാണ് ആറ്റുവാള അഥവാ പുഴവാള . 75 മുതൽ 240 സെന്റീമീറ്റർ വരെ ഇവ വലിപ്പം വയ്ക്കുന്നു.



</doc>
<doc id="208097" url="https://ml.wikipedia.org/wiki?curid=208097" title="കെ.ജി. നീലകണ്ഠൻ നമ്പൂതിരിപ്പാട്">
കെ.ജി. നീലകണ്ഠൻ നമ്പൂതിരിപ്പാട്

മൂന്നാം കേരളനിയമസഭയിൽ ചങ്ങനാശ്ശേരി നിയോജകമണ്ഡലത്തെ പ്രതിനിധീകരിച്ച ഒരു രാഷ്ട്രീയ നേതാവായിരുന്നു കെ.ജി. നീലകണ്ഠൻ നമ്പൂതിരിപ്പാട് (27 മേയ് 1924 - 20 സെപ്റ്റംബർ 2012). സി.പി.ഐ പ്രതിനിധിയായാണ് ഇദ്ദേഹം കേരള നിയമസഭയിലേക്കെത്തിയത്.


</doc>
<doc id="208101" url="https://ml.wikipedia.org/wiki?curid=208101" title="പുഴനങ്ക്">
പുഴനങ്ക്

അപൂർവ്വമായി മാത്രം ശുദ്ധജലത്തിൽ കാണപ്പെടുന്ന ഒരിനം മത്സ്യമാണ് പുഴനങ്ക് . പരന്നതാണ് ഇവയുടെ ശരീരം.


</doc>
<doc id="208108" url="https://ml.wikipedia.org/wiki?curid=208108" title="വി. ആനന്ദക്കുട്ടൻ">
വി. ആനന്ദക്കുട്ടൻ

കേരളസാഹിത്യ അക്കാദമിയുടെ വിശിഷ്ടാംഗത്വം നേടിയ പ്രമുഖ മലയാള ഹാസ്യ സാഹിത്യകാരനാണ് വി. ആനന്ദക്കുട്ടൻ(1920 - 1 ഫെബ്രുവരി 2000). 
കോട്ടയത്ത് തിരുനക്കര വട്ടപ്പറമ്പിൽ അച്യുതൻപിള്ളയുടെയും നാണിക്കുട്ടിയമ്മയുടെയും മകനായി 1920-ൽ ജനിച്ചു. 1949-ൽ ഓണേഴ്സ് ബിരുദം നേടി യൂണിവേഴ്സിറ്റി കോളജിൽ മലയാളം അധ്യാപകനായി. 1953-ൽ ചെന്നൈയിൽ ചമ്പുസാഹിത്യത്തെപ്പറ്റി ഗവേഷണം ആരംഭിച്ചു; ഒന്നര വർഷത്തിനുശേഷം പ്രസ്കമ്മീഷനിൽ റിസർച്ച് അസിസ്റ്റന്റായി ജോലി കിട്ടിയതിനാൽ ഗവേഷണം മുഴുമിപ്പിച്ചില്ല. കുറേനാൾ ഡൽഹിയിലും ചെന്നൈയിലുമായി ജോലി നോക്കിയതിനുശേഷം വീണ്ടും യൂണിവേഴ്സിറ്റി കോളജിൽത്തന്നെ തിരിച്ചെത്തി. യൂണിവേഴ്സിറ്റി കോളജ് വിദ്യാർഥിയായിരിക്കെ ഇദ്ദേഹം പൌരപ്രഭ, പൌരധ്വനി എന്നീ പത്രങ്ങളുടെ നടത്തിപ്പിൽ പങ്കുവഹിച്ചു. പിന്നീട് പ്രബോധത്തിന്റെ (ആലപ്പുഴ) പത്രാധിപരാവുകയും കുട്ടനാടൻ വാരിക പ്രസാധനം ചെയ്യുകയുമുണ്ടായി. ചിത എന്ന കാവ്യനാടകത്തിലൂടെയാണ് ആനന്ദക്കുട്ടൻ ശ്രദ്ധേയനായത്. 

2000 ഫെ. 1-ന് അന്തരിച്ചു. 
എന്നിവയ്ക്കു പുറമേ ജ്ഞാനപ്പാന, ശ്രീനാരായണഗുരു, ശ്രീബുദ്ധൻ തുടങ്ങി പതിനഞ്ചോളം ബാലസാഹിത്യകൃതികളും ഇദ്ദേഹം രചിച്ചിട്ടുണ്ട്. 


</doc>
<doc id="208118" url="https://ml.wikipedia.org/wiki?curid=208118" title="അബ്ദുൾ റസാഖ്">
അബ്ദുൾ റസാഖ്

അബ്ദുൾ റസാഖ് (ഉർദു: عبد الرزاق, ജനനം 2 ഡിസംബർ 1979) ഒരു പാകിസ്താൻ ക്രിക്കറ്ററാണ്. ഒരു മികച്ച ഓൾ റൗണ്ടറാണ് അദ്ദേഹം. 1996ൽ തന്റെ 17-ആം വയസ്സിലാണ് റസാഖ് തന്റെ ഏകദിന അരങ്ങേറ്റം കുറിച്ചത്. 250ലധികം ഏകദിന മത്സരങ്ങളിലും 50ഓളം ടെസ്റ്റുകളിലും അദ്ദേഹം പാകിസ്താനെ പ്രതിനിധീകരിച്ചിട്ടുണ്ട്.


</doc>
<doc id="208120" url="https://ml.wikipedia.org/wiki?curid=208120" title="ക്രിക്കറ്റ് 07">
ക്രിക്കറ്റ് 07

ഇ.എ. സ്പോർട്ട്സ് 2006ൽ പുറത്തിറക്കിയ ഒരു ക്രിക്കറ്റ് വീഡിയോ ഗെയിമാണ് ക്രിക്കറ്റ് 07. വിൻഡോസ്, പ്ലേസ്റ്റേഷൻ പ്ലാറ്റ്ഫോമുകളിൽ ഇത് ലഭ്യമാണ്.

ഈ ഗെയിമിൽ ലിമിറ്റഡ് ഓവർ, ഫസ്റ്റ് ക്ലാസ്, ടെസ്റ്റ് തുടങ്ങിയ വിവിധ മത്സര രൂപങ്ങൾ കളിക്കാൻ കഴിയും.

താഴെപ്പറയുന്ന അന്താരാഷ്ട്ര ക്രിക്കറ്റ് ടീമുകൾ ഈ ഗെയിമിൽ ലഭ്യമാണ്.


ഓസ്ട്രേലിയ, ഇംഗ്ലണ്ട്, ന്യൂസിലാന്റ്, ദക്ഷിണാഫ്രിക്ക എന്നീ ടീമുകളുടെ ലൈസൻസ് മാത്രമേ ഈ ഗെയിമിനുള്ളൂ. അതിനാൽ ഈ ടീമുകളുടെ മാത്രമേ യഥാർത്ഥ കളിക്കാരുടെ പേരുകളും, കിറ്റുകളും ഗെയിമിൽ ലഭ്യമാകൂ. എന്നിരുന്നാലും "ടീം മാനേജ്മെന്റ്" എന്ന ഓപ്ഷനുപയോഗിച്ച് കളിക്കാരുടെ പേരുകളും, ജേഴ്സി നമ്പരുകളും തിരുത്താൻ കഴിയും.



</doc>
<doc id="208126" url="https://ml.wikipedia.org/wiki?curid=208126" title="ഉമേഷ് യാദവ്">
ഉമേഷ് യാദവ്

ഉമേഷ്കുമാർ തിലക് യാദവ് (ജനനം: 25 ഒക്ടോബർ 1987. നാഗ്പൂർ, മഹാരാഷ്ട്ര) ഒരു ഇന്ത്യൻ അന്താരാഷ്ട്ര ക്രിക്കറ്റ് കളിക്കാരനാണ്. 2010 മെയ് 28ന് സിംബാബ്‌വെയ്ക്കെതിരെയായിരുന്നു അദ്ദേഹത്തിന്റെ അരങ്ങേറ്റം. തുടർച്ചയായി എറിയുന്ന അതിവേഗ പന്തുകൾ അദ്ദേഹത്തിന്റെ പ്രത്യേകതയാണ്. ഇതുവരെ 17 ഏകദിന മത്സരങ്ങളിലും, 8 ടെസ്റ്റ് മത്സരങ്ങളിലും അദ്ദേഹം ഇന്ത്യൻ ജേഴ്സി അണിഞ്ഞിട്ടുണ്ട്.


</doc>
<doc id="208128" url="https://ml.wikipedia.org/wiki?curid=208128" title="ആഷ്കോഫ് വസ്തു">
ആഷ്കോഫ് വസ്തു

റുമാറ്റിക് ജ്വരം ബാധിച്ചവരുടെ ഹൃദയത്തിൽ കാണപ്പെടുന്ന ചെറിയ മുഴകളാണ് (nodule) ആഷ്കോഫ് വസ്തുക്കൾ. റുമാറ്റിക് ജ്വരം മൂലമുണ്ടാകുന്ന ഹൃദയപേശികളിലെ വീക്കം കാരണമാണ് മുഴകൾ രൂപപ്പെടുന്നത്. ലുഡ്വിഗ് ആഷ്കോഫ്, പോൾ റുഡോൾഫ് ഗിപ്പൽ എന്നീ ശാസ്ത്രജ്ഞരാണ് ഹൃദയപേശികളിലെ ഈ മാറ്റം കണ്ടെത്തിയത് എന്നതിനാൽ ഇവയെ ആഷ്കോഫ്-ഗിപ്പൽ വസ്തുക്കൾ എന്നും വിളിക്കുന്നു.

1 മുതൽ 2 മില്ലിമീറ്റർ വരെ വലിപ്പമുള്ള ഗോളാകൃതിയിലോ, നീണ്ടതോ ആയ വസ്തുക്കളാണിവ. നഗ്നനേത്രങ്ങൾ കൊണ്ട് ഇവ ദൃശ്യമാവും. മയോകാർഡിയത്തിന്റെയും എന്റോകാർഡിയത്തിന്റെയും ഇടയ്ക്കുള്ള ചെറിയ ധമനികൾക്കിടയിലാണ് ഇവ കൂടുതലായും സ്ഥിതിചെയ്യുന്നത്. ചിലപ്പോൾ പെരികാർഡിയത്തിലും ഇവ കാണപ്പെടാം. അപൂർവ്വമായി ഹൃദയത്തിനു പുറത്തുള്ള കലകളിലും ആഷ്കോഫ് വസ്തുക്കൾ കാണപ്പെടാറുണ്ട്.

സൂക്ഷ്മദർശനിയിലൂടെ ആഷ്കോഫ് വസ്തുക്കൾ വീക്കമുള്ള ഹൃദയകലകളായി ദൃശ്യമാകും. ഫൈബ്രിനോയ്ഡ് മാറ്റങ്ങൾ വന്ന ഗ്രാനുലോമകളായാണ് വികസിച്ച ആഷ്കോഫ് മുഴകൾ കാണപ്പെടുക. വീക്കത്തിനു ചുറ്റും ജീർണ്ണിച്ച കലകളും, ലിംഫോസൈറ്റുകളും, മാക്രോഫേജുകളും കാണപ്പെടും. ചില മാക്രോഫേജുകൾ തമ്മിൽ ലയിക്കുകയും ഭീമൻ കോശങ്ങളായി മാറുകയും ചെയ്യും. ചില മാക്രോഫേജുകൾക്ക് രൂപാന്തരം സംഭവിക്കുകയും, അവ അനിഷ്കോഫ് കോശങ്ങളായി മാറുകയും ചെയ്യും. അനിഷ്കോഫ് കോശങ്ങളിലെ ക്രൊമാറ്റിൻ പുഴുവിനെ അനുസ്മരിപ്പിക്കുന്നതുകൊണ്ട് ഇവയെ 'ക്യാറ്റർപില്ലർ കോശങ്ങൾ' എന്നും വിളിക്കുന്നു.



</doc>
<doc id="208132" url="https://ml.wikipedia.org/wiki?curid=208132" title="നെഗ്രി വസ്തു">
നെഗ്രി വസ്തു

റാബീസ് വൈറസ് ബാധിച്ച ഞരമ്പുകോശങ്ങളിലെ കോശദ്രവ്യത്തിൽ കാണപ്പെടുന്ന അമ്ലാനുഭാവമുള്ള വസ്തുക്കളാണ് നെഗ്രി വസ്തുക്കൾ.ഇവ കൂടുതലായും കേന്ദ്രനാഡീവ്യൂഹത്തിലെ ഹിപ്പോക്യാമ്പസിലെ 'അമ്മോണിന്റെ കൊമ്പ്' എന്നറിയപ്പെടുന്ന ഭാഗത്താണ് കാണപ്പെട്ടുവരുന്നത്. വൈറസ് ഉണ്ടാക്കുന്ന പ്രത്യേകതരം റൈബോന്യൂക്ലിയാർ മാംസ്യങ്ങളാണ് കോശദ്രവ്യത്തിൽ അടിഞ്ഞുകൂടി നെഗ്രി വസ്തുക്കളായി മാറുന്നത്. റാബീസ് മൂലം മരണപ്പെട്ട വ്യക്തികളുടെ തലച്ചോറിന്റെ പോസ്റ്റ്മോർട്ടം കണ്ടെത്തലുകളിൽ നെഗ്രി വസ്തുവിന്റെ സാന്നിധ്യം റിപ്പോർട്ട് ചെയ്യപ്പെട്ടിട്ടുണ്ട്. അഡൾഷി നെഗ്രി എന്ന ശാസ്ത്രജ്ഞന്റെ പേരിലാണ് നെഗ്രി വസ്തുക്കൾ അറിയപ്പെടുന്നത്.



</doc>
<doc id="208135" url="https://ml.wikipedia.org/wiki?curid=208135" title="ഭീമൻ കോശം">
ഭീമൻ കോശം

നൂറിലധികം മാക്രോഫേജുകൾ ലയിച്ച് ഉണ്ടാകുന്ന വലിപ്പം കൂടിയ കോശങ്ങളാണ് ഭീമൻ കോശങ്ങൾ (Giant cells). ഇവ സാധാരണയായി രോഗങ്ങളുണ്ടാകുമ്പോഴാണ് രൂപപ്പെടുന്നത്. എച്ച്.ഐ.വി., ക്ഷയം മുതലായ രോഗങ്ങളിലും, അന്യവസ്തുക്കൾ ശരീരത്തിൽ പ്രവേശിക്കുമ്പോഴും ശരീരം അവയോട് പ്രതികരിക്കുന്നത് ഭീമൻ കോശങ്ങളിലൂടെയാണ്. ഇവയിൽ ഒന്നിൽക്കൂടുതൽ കോശമർമ്മങ്ങളുണ്ടാകും. ഇവ മൂന്ന് തരത്തിലുണ്ട്:

റുമാറ്റിക് ജ്വരം മൂലമൂണ്ടാകുന്ന ആഷ്കോഫ് വസ്തുക്കളെയും ഭീമൻ കോശങ്ങളായി പരിഗണിക്കാറുണ്ട്. എന്നാൽ ഇവ കോശങ്ങളല്ല.


</doc>
<doc id="208154" url="https://ml.wikipedia.org/wiki?curid=208154" title="അമിത് മിശ്ര">
അമിത് മിശ്ര

ഒരു ഇന്ത്യൻ അന്താരാഷ്ട്ര ക്രിക്കറ്ററാണ് അമിത് മിശ്ര (ജനനം: 24 നവംബർ 1982. ഡൽഹി, ഇന്ത്യ) . ഒരു വലങ്കയ്യൻ ലെഗ് സ്പിന്നറും വലങ്കയ്യൻ ലോവർ ഓർഡർ ബാറ്റ്സ്മാനുമാണ് അദ്ദേഹം. ദക്ഷിണാഫ്രിക്കക്കെതിരേ 2003ലായിരുന്നു അദ്ദേഹത്തിന്റെ ഏകദിന അരങ്ങേറ്റം.


</doc>
<doc id="208163" url="https://ml.wikipedia.org/wiki?curid=208163" title="മെമ്മു">
മെമ്മു

ലോകത്തിലെ ആദ്യത്തെ ചെലവുകുറഞ്ഞ സ്വതന്ത്ര വാർത്താവിനിമയ ശ്രംഖലയാണ് മെമ്മൂ നെറ്റ്‌വർക്ക്.

ഇപ്പോൾ ഉപയോഗിച്ചുകൊണ്ടിരിക്കുന്ന ജി.എസ്.എം. ഉപകരണങ്ങൾ ഉപയോഗിച്ചുകൊണ്ട് ജി.എസ്.എം. പ്രസരണികൾ ഉപയോഗിക്കാത്ത ചെലവുകുറഞ്ഞ ഒരു വയർലെസ്സ് ശൃംഗലയാണ് മെമ്മു ശൃംഗല. എമെർജിങ്ങ് കേരള സംരംഭകരുടെ കൂട്ടായ്മയിൽ കൊച്ചിയിൽ വച്ചു തീരുമാനിച്ചതാണിത്. കേരളത്തില് വേരുകളുള്ള ബ്രിട്ടീഷുകാരായ രണ്ടു സഹോദരന്മാരാണ് ഇതു നടപ്പാക്കുന്നത്.

സ്വതന്ത്ര വയർലെസ്സ് മൊബൈൽ ശൃംഗല എന്ന ആശയം, ബ്രീട്ടനിലെ ഗ്രീൻവിച്ച് യൂണീവേഴ്സിറ്റിയിലെ ആസ്ത്രേലിയൻ പ്രൊഫസരായ ശ്രീ പി.രപഗിക്കി (P. Rapagic,) ന്റേതാൺ. ഇതിൽ 2010ൽ ഗവേഷണം തുടങ്ങി.



</doc>
<doc id="208164" url="https://ml.wikipedia.org/wiki?curid=208164" title="അന്യവസ്തു ഭീമൻ കോശം">
അന്യവസ്തു ഭീമൻ കോശം

വലിപ്പമേറിയ അന്യവസ്തുക്കൾക്കും പ്രതിജനകങ്ങൾക്കും എതിരായി ശരീരം പ്രതികരിക്കുമ്പോൾ ഉണ്ടാവുന്ന വലിയ കോശമാണ് അന്യവസ്തു ഭീമൻ കോശം (Foreign body giant cell). ഇവ മാക്രോഫേജുകൾ തമ്മിൽ ലയിച്ചാണ് ഉണ്ടാകുന്നത്. ദീർഘകാലമായി നിലനിൽക്കുന്ന വീക്കത്തിലാണ് ഇവ സാധാരണയായി പ്രത്യക്ഷപ്പെടാറ്. ശരീരത്തിലുള്ള അന്യവസ്തുക്കളായ ഇംപ്ലാന്റുകൾക്ക് ചുറ്റും മാക്രോഫേജുകൾ വന്നു ചേരുന്നു. അല്പദിവസങ്ങൾക്കുള്ളിൽ ഇവ തമ്മിൽ ലയിക്കുകയും ഭീമൻ കോശങ്ങളായി മാറുകയും ചെയ്യും. ഇവയിൽ നൂറിലധികം കോശമർമ്മങ്ങൾ ഉണ്ടാകും. കോശമർമ്മങ്ങൾ ക്രമരഹിതമായാണ് ക്രമീകരിക്കപ്പെട്ടിട്ടുണ്ടാവുക. അന്യവസ്തു ഭീമൻ കോശത്തെ പോലെയുള്ള ലാങ്ഹാൻസ് ഭീമൻ കോശത്തിൽ ക്രമമായാണ് കോശമർമ്മങ്ങൾ സ്ഥിതിചെയ്യുന്നത്. ഈ വ്യത്യാസമാണ് ഇവ രണ്ടിനെയും സൂക്ഷ്മദർശിനിയിലൂടെ വേർതിരിക്കാനായി ഉപയോഗിക്കുന്നത്.



</doc>
<doc id="208171" url="https://ml.wikipedia.org/wiki?curid=208171" title="ലാങ്ഹാൻസ് ഭീമൻ കോശം">
ലാങ്ഹാൻസ് ഭീമൻ കോശം

ഗ്രാനുലോമകളിലെ മാക്രോഫേജുകൾ തമ്മിൽ ലയിച്ച് ഉണ്ടാവുന്ന, കുതിരലാടത്തിന്റെ ആകൃതിയിൽ കോശമർമ്മങ്ങളുള്ള ഭീമൻ കോശമാണ് ലാങ്ഹാന്റെ ഭീമൻ കോശം (Langhan's giant cell). ഇവയെ പിറൊഗോവ്-ലാങ്ഹാൻ കോശങ്ങൾ എന്നും വിളിക്കാറുണ്ട്. ഇവ ഏറ്റവും കൂടുതൽ പഠനവിധേയമായിട്ടുള്ളത് ക്ഷയരോഗം ബാധിച്ച വ്യക്തികളിലാണ് എന്നതിനാൽ ഇവയെ ക്ഷയരോഗ ഭീമൻ കോശം എന്നും വിളിക്കാറുണ്ട്. എന്നാൽ ക്ഷയം പോലുള്ള മറ്റേത് ദീർഘകാല വീക്കങ്ങളിലും ഇവ കാണപ്പെടാം. സാർക്കോയ്ഡോസിസ് ബാധിച്ചവരിലെ കഴലകളുടെ ബയോപ്സിയിലും, ശ്വാസകോശ ബയോപ്സിയിലും ഇവ കാണപ്പെടാറുണ്ട്.
തിയൊഡോർ ലാങ്ഹാൻ എന്ന ശാസ്ത്രജ്ഞന്റെ സ്മരണയ്ക്കായാണ് കോശത്തിന് ഈ പേരു നൽകിയിരിക്കുന്നത്.



</doc>
<doc id="208174" url="https://ml.wikipedia.org/wiki?curid=208174" title="ജി.പി. പിള്ള">
ജി.പി. പിള്ള

പ്രമുഖനായ പത്രാധിപരും തിരുവിതാംകൂറിലെ ആദ്യത്തെ കോൺഗ്രസ് നേതാവും "മലയാളി മെമ്മോറിയൽ" സമർപ്പണത്തിന്റെ മുന്നണിപ്പോരാളിയുമായിരുന്നു ബാരിസ്റ്റർ ജി.പി. പിള്ള എന്ന ജി. പരമേശ്വരൻ പിള്ള (26 ഫെബ്രുവരി 1864 - 1903). തിരുവിതാംകൂറിലെ ആദ്യത്തെ ബാരിസ്റ്റർ, തിരുവിതാംകൂറിൽനിന്നും ആദ്യമായി ഇംഗ്ലണ്ടിൽ പോയി രാഷ്ട്രീയ പ്രവർത്തനം നടത്തിയ കോൺഗ്രസ് നേതാവ്, ഇന്ത്യൻ നാഷണൽ കോൺഗ്രസ്സിന്റെ സെക്രട്ടറിസ്ഥാനം വഹിച്ച ആദ്യത്തെ തിരുവിതാംകൂറുകാരൻ, ഇംഗ്ലണ്ടിലും ഇന്ത്യയിലും ശ്രദ്ധയാകർഷിച്ച വാഗ്മി, എഴുത്തുകാരൻ, 'എഡിറ്റർമാരുടെ എഡിറ്റർ' എന്നു പത്രങ്ങൾ വിശേഷിപ്പിച്ച 'മദ്രാസ് സ്റ്റാൻഡേർഡ്' എന്ന ഇംഗ്ലീഷ് പത്രത്തിന്റെ പത്രാധിപർ, തിരുവിതാംകൂറിലെ ആദ്യത്തെ ജനകീയ വിപ്ലവമായ മലയാളി മെമ്മോറിയലിന്റെ ഉപജ്ഞാതാവ്, ഈഴവരും മറ്റു പിന്നാക്ക സമുദായങ്ങളും അനുഭവിക്കുന്ന കഷ്ടപ്പാടുകൾ ബ്രിട്ടീഷ് പാർലമെന്റിൽ ഉന്നയിക്കാൻ ഡോ. പൽപ്പുവിന്റെ അഭ്യർഥനപ്രകാരം സ്വാമി വിവേകാനന്ദന്റെ കത്തുമായി ഇംഗ്ലണ്ടിലേക്ക് പോയ സാമൂഹിക പരിഷ്‌കർത്താവ് തുടങ്ങി നിരവധി രംഗങ്ങളിലെ ശ്രദ്ധേയമായ വ്യക്തിത്വമായിരുന്നു അദ്ദേഹം.

പരമേശ്വരൻ പിളള എന്ന ജി.പി. പിളള തിരുവനന്തപുരത്ത് 1864 ഫെബ്രുവരി 26 ന് ജനിച്ചു. തിരുവിതാംകൂർ ദിവാനായിരുന്ന രാമയ്യങ്കാരുടെ ഭരണത്തെ വിമർശിച്ച് ധാരാളം ലേഖനങ്ങൾ ‘വെസ്റേൺ സ്റാറിൽ’ പ്രസിദ്ധീകരിച്ചതിനാൽ തിരുവനന്തപുരം മഹാരാജാസ് കോളേജിൽ നിന്നും പുറത്താക്കി. ധാരാളം രാഷ്ട്രീയ ലേഖനങ്ങൾ എഴുതിയിരുന്നു. 1884 ൽ സ്വരാജ്യ സ്നേഹി എന്ന പേരിൽ ലേഖനങ്ങളെഴുതി പ്രസിദ്ധപ്പെടുത്തി.1894 ൽ ഇന്ത്യൻ നാഷണൽ കോൺഗ്രസ്സിന്റെ സെക്രട്ടറിസ്ഥാനം വഹിച്ച ജി.പി.യാണ് ദക്ഷിണാഫ്രിക്കയിൽ ഗാന്ധിജി നടത്തുന്ന സമരത്തെപ്പറ്റി ഇന്ത്യയിൽ വ്യാപകമായ പ്രചാരണം സംഘടിപ്പിച്ചത്. 1896 ൽ ഗാന്ധിജി, ഇന്ത്യ സന്ദർശനത്തിനെത്തിയപ്പോൾ മദ്രാസിൽ വെച്ച് ജി.പി.യെ കണ്ടു. ദക്ഷിണാഫ്രിക്കൻ പ്രശ്‌നത്തിൽ ജി.പി. കാണിക്കുന്ന താത്പര്യം ഗാന്ധിജിയെ അത്ഭുതപ്പെടുത്തി. സമരത്തെപ്പറ്റി ഉപദേശങ്ങൾ നല്കാൻ, തന്നെ അദ്ദേഹത്തിന്റെ ഓഫീസിലേക്ക് ക്ഷണിച്ചുവെന്നും 'മദ്രാസ് സ്റ്റാൻഡേർഡ് എന്ന പത്രം തന്നെ തനിക്ക് വിട്ടുതന്നുവെന്നും ഗാന്ധിജിതന്നെ ആത്മകഥയിൽ രേഖപ്പെടുത്തിയിട്ടുണ്ട്. 1887-ൽ കണ്ണിമേറാ പ്രഭുവിന്റെ തിരുവിതാംകൂർ സന്ദർശനത്തോടനുബന്ധിച്ച് എഴുതിയ “മദിരാശി ഗവർണ്ണർ കണ്ണിമേറാ പ്രഭുവിന് ഒരു തുറന്ന കത്ത്”, “തിരുവിതാംകൂർ തിരുവിതാംകൂറുകാർക്ക്” എന്നിവ പ്രശസ്തം. മലയാളി മെമ്മോറിയലിന്റെ പിന്നിലുള്ള ആവേശവും രാഷ്ട്രീയ പ്രബുദ്ധതയും ഇദ്ദേഹമായിരുന്നു. 1892 മുതൽ ‘മദ്രാസ് സ്റാൻഡേർഡ്’ എഡിറ്റ് ചെയ്യുകയും അതൊരു ദേശീയ ദിനപത്രമായി മാറുകയും ചെയ്തു. ബാലഗംഗാധര തിലകൻ, ഗോഖലെ, ദാദാഭായി നവറോജി, സുരേന്ദ്രനാഥ ബാനർജി, ഫിറോസ്ഷാ മേത്ത, ഡബ്ല്യു.സി. ബാനർജി തുടങ്ങിയ ആദ്യകാല ദേശീയ നേതാക്കളുടെ സഹപ്രവർത്തകനായിരുന്നു പിള്ള. 
എന്റെ സത്യാന്വേഷണ പരീക്ഷണങ്ങൾ എന്ന ഗാന്ധിജിയുടെ ആത്മകഥയിൽ സ്നേഹപൂർവ്വം പരാമർശിയ്ക്കപ്പെട്ട അപൂർവ്വം മലയാളികളിൽ ഒരാളുമാണ് ജി.പി. പിള്ള.
ദക്ഷിണാഫ്രിക്കൻ പ്രശ്‌നത്തിൽ ഗാന്ധിജിയുടെ ഉപദേശകനും ഗാന്ധിജി തന്റെ ആത്മകഥയിൽ പറയുന്ന ഏക മലയാളിയുമാണ് ജി.പി. പിള്ള. .
1902ൽ ബാരിസ്റ്റർ പഠനം പൂർത്തിയാക്കി ലണ്ടനിൽനിന്നും എത്തിയ ജി.പി. തിരുവനന്തപുരത്തായിരുന്നു പ്രാക്ടീസ് ആരംഭിച്ചത്. എന്നാൽ, ക്ഷയരോഗം ഗുരുതരമായി ബാധിച്ച് ചികിത്സക്കായി കൊല്ലത്തേക്കു പോയി. ഡോക്ടർ പീറ്റർ ലക്ഷ്മണനായിരുന്നു അദ്ദേഹത്തെ ചികിത്സിച്ചത്. 1903 മെയ് 21ന് മുപ്പത്തൊമ്പതാം വയസ്സിൽ ജി.പി. അന്തരിച്ചു.

ശ്രീമൂലം തിരുനാൾ മഹാരാജാവിന്റെ കാലത്ത് തിരുവിതാം‌കൂറിൽ ഉയർന്ന ഔദ്യോഗിക സ്ഥാനങ്ങളിൽ മലയാളികൾക്ക് പ്രാധാന്യം വേണമെന്ന ആവശ്യവുമായി 1891 ജനുവരിമാസം അന്നത്തെ മഹാരാജാവിന്‌ നൽകിയ നിവേദനമാണ്‌ മലയാളി മെമ്മോറിയൽ എന്നപേരിൽ അറിയപ്പെടുന്നത്. ആ കാലഘട്ടത്തിൽ തിരുവിതാം‌കൂറിലെ ഉയർന്ന ഔദ്യോഗിക പദവികൾ വഹിച്ചിരുന്നത് തമിഴ് ബ്രാഹ്മണർ ആയിരുന്നു. ഇതിനെതിരെ തിരുവിതാം‌കൂർ തിരുവിതാംകൂർകാർക്ക് എന്ന ആശയത്തിന്റെ ഉപജ്ഞാതാവായ ബാരിസ്റ്റർ ജി.പി.പിള്ള, കെ.പി. ശങ്കരമേനോൻ, സി.വി. രാമൻപിള്ള തുടങ്ങിയവരുടെ നേതൃത്വത്തിൽ 10028ൻ പേരുടെ ഒപ്പ് ശേഖരിച്ച് മഹാരാജാവിനു നൽകുകയും ചെയ്തു. കൂടാതെ ഉദ്യോഗങ്ങളിൽ നാട്ടുകാർക്ക് ജാതി-മത പരിഗണനയില്ലാതെ മുൻഗണന നൽകുകയും നിയമനങ്ങളിൽ ആനുപാതിക പ്രാധിനിത്യം വേണമെന്നും ഈ നിവേദനത്തിലെ മുഖ്യ ആവശ്യങ്ങളിൽ പെടുന്നു.



</doc>
<doc id="208178" url="https://ml.wikipedia.org/wiki?curid=208178" title="ബ്രണ്ടൻ മക്കല്ലം">
ബ്രണ്ടൻ മക്കല്ലം

ന്യൂസിലാൻഡിലെ ഒരു ക്രിക്കറ്റ് താരമാണ് ബ്രണ്ടൻ മക്കല്ലം. ഒരു വിക്കറ്റ് കീപ്പർ - ബാറ്റ്സ്മാനാണ്. ട്വന്റി 20യിൽ ഏറ്റവുമധികം റൺസ് ഇദ്ദേഹത്തിന്റെ പേരിലാണ്. ട്വന്റി 20യിൽ 2 സെഞ്ച്വറികൾ നേടിയ ഒരേയൊരു കളിക്കാരനുമാണ്.
ഇന്ത്യൻ പ്രീമിയർ ലീഗിൽ നിലവിൽ കൊൽക്കത്ത നൈറ്റ് റൈഡേർസ് താരമാണ്. കൊച്ചി ടസ്കേഴ്സ് കേരളയ്ക്ക് വേണ്ടിയും കളിച്ചിട്ടുണ്ട്.
ബ്രണ്ടൻ മക്കല്ലത്തിന്റെ സഹോദരൻ നഥാൻ മക്കല്ലവും ന്യൂസിലാൻഡിലെ അന്താരാഷ്ട്ര ക്രിക്കറ്റ് താരമാണ്. 2016 ഫെബ്രുവരി 24ന് അന്താരാഷ്ട്ര ക്രിക്കറ്റിന്റെ എല്ലാ ഫോർമാറ്റിൽ നിന്നും മക്കല്ലം വിരമിച്ചു . നിലവിൽ ആഭ്യന്തര ക്രിക്കറ്റ് ലീഗുകളായ ബിഗ് ബാഷിലും ഐ.പി.എല്ലിലുമാണ് മക്കല്ലം കളിക്കുന്നുണ്ട്. യഥാക്രമം ബ്രിസ്ബെൻ ഹീറ്റ് ,ഗുജറാത്ത് ലയൺസ് എന്നീ ടീമുകൾക്കു വേണ്ടിയാണ് മക്കല്ലം കളിക്കുന്നത്.

ടെസ്റ്റ് ക്രിക്കറ്റിൽ ആദ്യമായി ട്രിപ്പിൾ സെഞ്ചുറി നേടുന്ന ന്യൂസിലൻഡ് താരം എന്ന ബഹുമതി ബ്രണ്ടൻ മക്കല്ലത്തിന് സ്വന്തമാണ്. 2014 ഫെബ്രുവരിയിൽ ഇന്ത്യക്കെതിരെ വെല്ലിങ്ടണിൽ വെച്ചായിരുന്നു മക്കല്ലത്തിന്റെ ഈ നേട്ടം .2016ൽ തന്റെ അവസാന അന്താരാഷ്ട്ര ടെസ്റ്റ് മൽസരത്തിൽ ഏറ്റവും വേഗമേറിയ ടെസ്റ്റ് ശതകം മക്കല്ലം തന്റെ പേരിലാക്കി. ഓസ്ട്രേലിയക്കെതിരെ ഹാഗ്ലീ ഓവലിൽ നടന്ന മൽസരത്തിൽ 54 പന്തിലാണ് മക്കല്ലം സെഞ്ച്വറി തികച്ചത്.

മക്കല്ലത്തിന്റെ നേതൃത്വത്തിൽ 2015 ക്രിക്കറ്റ് ലോക കപ്പിൽ ന്യൂസിലൻഡ് ആദ്യമായി ലോകകപ്പ് ക്രിക്കറ്റിന്റെ ഫൈനലിൽ എത്തി.നേരത്തെ ആറു തവണ സെമി ഫൈനലിൽ എത്തിയിട്ടുണ്ടെങ്കിലും അതിനപ്പുറത്തേക്കു കുതിക്കാൻ ന്യൂസിലന്റിനു കഴിഞ്ഞിരുന്നില്ല. ഫൈനലിൽ ഓസ്ട്രേലിയയോട് 7 വിക്കറ്റിനു പരാജയപ്പെട്ടെങ്കിലും ടൂർണമെന്റിലുടനീളം ആക്രമണോത്സുകതയോടെ ടീമിനെ നയിച്ച മക്കല്ലത്തിന്റെ നായകത്വം ക്രിക്കറ്റ് ലോകത്ത് ഏറെ പ്രശംസിക്കപ്പെട്ടു
ട്വന്റി 20 യിൽ ഏറ്റവും അധികം റൺസ് നേടിയ കളിക്കാരനാണ് മക്കല്ലം. ശ്രീലങ്കയിൽ നടന്ന ട്വന്റി 20 ലോക കപ്പിൽ ബംഗ്ലാദേശിനെതിരെ നടന്ന ഗ്രൂപ്പ് ഘട്ട മത്സരത്തിൽ സെഞ്ച്വറി നേടി 3 റെക്കോഡുകളാണ് അദ്ദേഹം സ്ഥാപിച്ചത്. 58 പന്തിൽ 123 റൺസ് നേടി അന്താരാഷ്ട്ര ട്വന്റി 20യിലെയും ട്വന്റി 20 ലോക കപ്പിലെയും ഏറ്റവും ഉയർന്ന വ്യക്തിഗത സ്കോർ എന്ന നേട്ടം കൈവരിച്ചു. അന്താരാഷ്ട്ര ട്വന്റി 20യിൽ 2 സ്വെഞ്ചുറികൾ നേടുന്ന ഏക കളിക്കാരനാണ് മക്കല്ലം. ഈ സ്വെഞ്ചുറിയിലൂടെ അന്താരാഷ്ട്ര ട്വന്റി 20യിൽ 1500 റൺസ് നേടുന്ന ആദ്യ കളിക്കാരനുമായി.

ട്വന്റി 20-യിൽ നൂറോ അതിലധികമോ സ്‌കോർ ഏറ്റവും കൂടുതൽ തവണ നേടിയിട്ടുള്ള താരം (11), ഏറ്റവും കൂടുതൽ അർധ സെഞ്ച്വറി (9) ഏറ്റവും കൂടുതൽ സിക്‌സർ (64), ഏറ്റവും കൂടുതൽ ബൗണ്ടറി (150) എന്നിവയും മക്കല്ലത്തിന്റെ പേരിലാണ്.



</doc>
<doc id="208192" url="https://ml.wikipedia.org/wiki?curid=208192" title="ടിയാനൻമെൻ ചത്വരം">
ടിയാനൻമെൻ ചത്വരം

ചൈനയുടെ തലസ്ഥാനമായ ബെയ്ജിങിൽ സ്ഥിതിചെയ്യുന്ന ഒരു വലിയ നഗര ചത്വരമാണ് ടിയാനൻമെൻ ചത്വരം. ഈ നഗരചത്വരത്തിലേക്കുള്ള പ്രവേശനകവാടമായ "ടിയാനൻമെൻ കവാടത്തിൽ" നിന്നാണ് ചത്വരത്തിന് ആ പേര് ലഭിച്ചത്. ടിയാനൻമെൻ എന്നാൽ സ്വർഗത്തിലേക്കുള്ള കവാടം എന്നാണർത്ഥം. 

ചൈനയിലെ പല ചരിത്രമുഹൂർത്തങ്ങളുടെയും വേദിയായിരുന്നു ഈ ചത്വരം. 1989ലെ ടിയാനെന്മെൻ സ്ക്വയർ പ്രക്ഷോഭമാണ് അവയിൽ ഏറ്റവും പ്രശസ്തം. ലോകത്തിലേത്തന്നെ ഏറ്റവും വലിയ മൂന്നാമത്തെ നഗരചത്വരമാണ് ടിയാനൻമെൻ.880മീ നീളവും 550മീ വീതിയുമുള്ള ഈ ചത്വരത്തിന്റെ വിസ്തീർണ്ണം 440,000 ച.മീ (109ഏക്കർ) ആണ്.


</doc>
<doc id="208193" url="https://ml.wikipedia.org/wiki?curid=208193" title="പനമറ്റം">
പനമറ്റം

കോട്ടയം ജില്ലയിലെ എലിക്കുളം ഗ്രാമപഞ്ചായത്തിൽ സ്ഥിതി ചെയ്യുന്ന ഒരു ഗ്രാമമാണ് പനമറ്റം. കൂരാലി, ഇളങ്ങുളം, തമ്പലക്കാട് എന്നിവയാണ് സമീപഗ്രാമങ്ങൾ. കാഞ്ഞിരപ്പള്ളി, പൊൻകുന്നം എന്നിവയാണ് സമീപത്തുള്ള പട്ടണങ്ങൾ. ദേശീയ വായനശാല പനമറ്റം എന്ന പേരിൽ 1951-ൽ ആരംഭിച്ച ഒരു വായനശാല ഇവിടെയുണ്ട്. കൂടാതെ വെളിയന്നൂർ ദേശാഭിമാനി വായനശാലയും ഇവിടെ സ്ഥിതി ചെയ്യുന്നു. ബാലഗണപതി, മൂലഗണപതി എന്നിങ്ങനെ രണ്ട് ഗണപതിമാർ പ്രതിഷ്ഠിക്കപ്പെട്ടിരിക്കുന്ന വളരെ പഴക്കമുള്ള പനമറ്റം ശ്രീ ഭഗവതിക്ഷേത്രം ഇവിടുത്തെ പ്രധാന ഹൈന്ദവ ആരാധനാലയമാണ്. 96 വർഷത്തോളം പഴക്കമുള്ള പനമറ്റം ഗവ. സ്ക്കൂളാണ് പ്രധാന വിദ്യാഭ്യാസ സ്ഥാപനം. പനമറ്റത്തിന്റെ പടിഞ്ഞാറ് ഭാഗത്തായി സ്ഥിതി ചെയ്യുന്ന വഞ്ചിമല (220m above MSL) ഈ സ്ഥലത്ത ഏറ്റവും വലിയ മലയാണ്.ഈ ഗ്രാമത്തിനെ 'ദൈവത്തിന്റെ സ്വന്തം നാട്' എന്നും പറയാറുണ്ട്.




</doc>
<doc id="208197" url="https://ml.wikipedia.org/wiki?curid=208197" title="ജി.പി.എസ്. നായർ">
ജി.പി.എസ്. നായർ

ഇന്ത്യയിലെ റേഡിയോ പ്രക്ഷേപണത്തിലെ കുലപതികളിലൊരാളാണു ജി.പി.എസ് നായർ എന്നറിയപ്പെടുന്ന ജി.പി.ശക്തിധരൻ നായർ.
1939ലെ ഓണത്തിനു മദിരാശി നിലയത്തിൽ നിന്ന് ചരിത്രത്തിൽ ആദ്യമായി മലയാളത്തിൽ റേഡിയോ സംസാരിച്ചു.കൊല്ലംകോട് രാജാവ് സർ വാസുദേവരാജ കേരളീയർക്ക് നൽകിയ ഓണസന്ദേശമായിരുന്നു അത്.ആദ്യത്തെ മലയാളപ്രക്ഷേപണത്തിനു അരങ്ങൊരുക്കിയത് ഓണററി പ്രൊഡ്യൂസറായ ജി.പി.എസ് നായരായിരുന്നു.തുടർന്ന് പ്രോഗ്രാം അസിസ്റ്റന്റായി സർവീസിൽ പ്രവേശിച്ച അദ്ദേഹം പ്രക്ഷേപണചരിത്രത്തോടൊപ്പം നടന്നു നീങ്ങി. 
1943ൽ തിരുവിതാംകൂർ മഹാരാജാവ് സ്ഥാപിച്ച ട്രാവങ്കൂർ റേഡിയോ നിലയം 1950ൽ ആകാശവാണി ഏറ്റെടുക്കുന്നതിനു സർക്കാർ നിയോഗിച്ച സ്പെഷ്യൽ ഓഫീസർ അദ്ദേഹമായിരുന്നു.ഇപ്പോഴത്തെ എം.എൽ.എ ഹോസ്റ്റൽ നിൽക്കുന്ന സ്ഥലത്ത് നിന്ന് സർ സി.പി രാമസ്വാമി അയ്യരുടെ ഔദ്യോഗികവസതിയായിരുന്ന “ഭക്തിവിലാസം”കൊട്ടാരത്തിലേക്ക് ആകാശവാണി മാറ്റിസ്ഥാപിച്ച്ത് അദ്ദേഹമായിരുന്നു.‘"ആത്മവിദ്യാലയമേ"’അടക്കമുള്ള,മലയാളസിനിമയിലെ ആദ്യകാല അനശ്വരഗാനങ്ങളുടെ രചയിതാവായ തിരുനൈനാർ കുറിച്ചി മാധവൻ നായരെ അദ്ദേഹം അവിടെ സ്റ്റാഫ് ആർട്ടിസ്റ്റായി നിയമിച്ചു.പ്രമുഖ പ്രക്ഷേപകരായിതീർന്ന എസ്.രാമങ്കുട്ടി നായർ,കെ.ജി.ദേവകിയമ്മ,ടി.പി.രാധാമണി,സി.എസ്.രാധാദേവി,ജഗതി എൻ.കെ.ആചാരി,മാലി തുടങ്ങിയ ഒട്ടേറെ കലാകാരരെ ജി.പി.എസ്.നായർ ആകാശവാണിയിലേക്ക് കൊണ്ടുവന്നു. കേരളത്തിലെ രണ്ടാമത്തെ ആകാശവാണി നിലയം കോഴിക്കോട്ട് സ്ഥാപിക്കുന്നതിനു നിയോഗിക്കപ്പെട്ടതും ജി.പി.എസ് നായരായിരുന്നു. പി.ഭാസ്കരൻ,ബി.എ.ചിദംബരനാഥ്,പി.സി.കുട്ടികൃഷ്ണൻ,കെ.പത്മനാഭൻ നായർ തുടങ്ങിയ പ്രതിഭാധനന്മാരെ ആകാശവാണിയിൽ അദ്ദേഹം നിയമിച്ചു.കെ.രാഘവനെ മദിരാശിയിൽ നിന്ന് കോഴിക്കോട്ടേക്ക് കൊണ്ടുവന്നു.
പിന്നീട് ഔരംഗബാദ്,മൈസൂർ,വിജയവാഡ തുടങ്ങി ഒട്ടേറെ നിലയങ്ങളുടെ നവീകരണത്തിനും സ്ഥാപനത്തിനുമെല്ലാം അദ്ദേഹം നിയോഗിക്കപ്പെട്ടു.1967ൽ മുംബൈയിൽ നിന്ന് ആകാശവാണിയുടെ വാണിജ്യ പ്രക്ഷേപണം(“വിവിധ് ഭാരതി“) ആരംഭിക്കുന്നതിനു നിയോഗിക്കപ്പെട്ടതും അദ്ദേഹമായിരുന്നു.32 വർഷത്തെ സേവനത്തിനു ശേഷം 1971ൽ വിവിധ് ഭാരതിയുടെ ഡയറക്റ്ററായി സേവനത്തിൽ നിന്ന് വിരമിച്ചു.2002ൽ അന്തരിച്ചു.
"റേഡിയോ സ്മരണകൾ",ജി.പി.എസ്.നായർ,എൻ.ബി.എസ്,1974 നവംബർ.

</doc>
<doc id="208198" url="https://ml.wikipedia.org/wiki?curid=208198" title="സി.വി. കുഞ്ഞുരാമൻ">
സി.വി. കുഞ്ഞുരാമൻ

പ്രമുഖനായ മലയാള പത്രാധിപരും സാമൂഹ്യ നവോത്ഥാന നായകനുമായിരുന്നു സി.വി. കുഞ്ഞുരാമൻ(1871 - 1949).
കവി, വിമർശകൻ, കേരള കൗമുദി സ്ഥാപകൻ എന്നീ നിലകളിൽ പ്രശസ്തനായ സി.വി കൊല്ലം ജില്ലയിലെ മയ്യനാട്ടിൽ ജനിച്ചു. എൽ.എം.എസ് സ്കൂളിലും കൊല്ലം ഗവൺമെന്റ് ഹൈസ്കൂളിലും പഠിച്ചു. അദ്ധ്യാപകനായി ഔദ്യോഗിക ജീവിതം ആരംഭിച്ച സി.വി. പിന്നീട് വക്കീൽ വൃത്തിയിലേക്കു മാറി. മലയാള വർഷം 1103 ൽ എസ്.എൻ.ഡി.പി. യോഗം സെക്രട്ടറിയായി തെരഞ്ഞെടുക്കപ്പെട്ടു. സാമൂഹ്യ അനാചാരങ്ങൾക്കെതിരെ തൂലിക പടവാളാക്കി പൊരുതി. കേരള കൗമുദി ആദ്യം മയ്യനാടു നിന്നും പിന്നീട് തിരുവനന്തപുരത്തു നിന്നും ആരംഭിച്ചു. സുജാനന്ദിനിയിലെഴുതിയ കവിതകളും ഗദ്യവും നിരവധി പേരെ ആകർഷിച്ചു. 1949 ൽ അദ്ദേഹം അന്തരിച്ചു.
തിരണ്ടുകുളി, പുളികുടി, താലികെട്ട് തുടങ്ങിയ ജാതീയ സമ്പ്രദായങ്ങൾക്കെതിരെ കവിതകളും കഥകളുമെഴുതി. മലയാളരാജ്യം പത്രത്തിന്റെ പത്രാധിപരായും പ്രവർത്തിച്ചു.

ഭാഷാഭിമാനി, സിംഹളൻ, പി.കെ. തിയ്യൻ എനന്നീ തൂലികാ നാമങ്ങളിലാണ് അദ്ദേഹമെഴുതിയിരുന്നത്. അധഃകൃതർക്ക് പ്രത്യേക സ്കൂളുകൾ അനുവദിക്കുന്നതിനു വേണ്ടി പ്രയത്നിച്ച അദ്ദേഹം ഈഴവർക്കു വേണ്ടി മയ്യനാട് ഗ്രാമത്തിൽ വെള്ളമണൽ എന്ന പേരിൽ വിദ്യാലയം സ്ഥാപിച്ചു. 1928 ലും 1931 ലും എസ്.എൻ.ഡി.പി. ജനറൽ സെക്രട്ടറിയായി. യുക്തിവാദി പ്രസ്ഥാനത്തിലും സജീവമായി പ്രവർത്തിച്ചു.


വെബ്സൈറ്റ്


</doc>
<doc id="208203" url="https://ml.wikipedia.org/wiki?curid=208203" title="നഗരചത്വരം">
നഗരചത്വരം

ഒരു നഗരമധ്യത്തിൽ സ്ഥിതിചെയ്യുന്ന ചതുരാകൃതിയിലുള്ളതോ ചതുരസദൃശമായ മറ്റേതെങ്കിലും ആകൃതിയിലുള്ളതോ ആയ തുറസ്സായ പൊതുസ്ഥലങ്ങളെയാണ് നഗര ചത്വരങ്ങൾ(ഇംഗ്ലീഷ്: Town squares) എന്നുവിളിക്കുന്നത്. ചത്വരങ്ങൾ പൊതുവേ സമൂഹസമ്മേളനങ്ങൾക്കുള്ള വേദിയായിരിക്കും. ഇംഗ്ലീഷിൽ പ്യാറ്റ്സ, പ്ലാസ എന്നീ നാമങ്ങളിലും ചത്വരങ്ങൾ അറിയപ്പെടാറുണ്ട്. 

തെരുവുകച്ചവടങ്ങൾ, സംഗീത കച്ചേരികൾ, പൊതുസദസ്സ്‌, രാഷ്ട്രീയ ജാഥകൾ തുടങ്ങിയവയ്ക്ക് അഌയോജ്യമായവയാണ് നഗര ചത്വരങ്ങൾ. നഗരമധ്യത്തിൽ സ്ഥിതിചെയ്യുന്നതിനാൽ ചത്വരങ്ങൾ കടകൾ, കച്ചവടസ്ഥാപനങ്ങൾ, ഭോജനശാലകൾ തുടങ്ങിയവയാൽ ചുറ്റപ്പെട്ടതായിരിക്കും. ചത്വരങ്ങളുടെ മധ്യത്തിൽ സാധാരണയായി ജലധാരകളോ, സ്മാരകങ്ങളോ, ശില്പങ്ങളോ കാണാറുണ്ട്.

നഗരാസൂത്രണത്തിൽ ചത്വരങ്ങൾക്ക് വളരെ പ്രാധാന്യമുണ്ട്. നഗരവാസികൾക്ക് നഗരത്തിരക്കിൽനിന്ന് ചത്വരങ്ങൾ ഒരുപരിതിവരെ ആശ്വാസമേകുന്നു. 

ഏകദേശം 6000 വർഷങ്ങൾക്കുനുമ്പാണ് ലോകത്തിലെ ആദ്യത്തെ നാഗരികത രൂപംകൊള്ളുന്നത്. എല്ലായിപ്പോളും നഗരങ്ങളിൽ പൊതുസ്ഥലങ്ങൾ നിലനിന്നിരുന്നു. പല സുപ്രധാന ധർമങ്ങളും അവ നിർവഹിച്ചിരുന്നു. മനുഷ്യസമൂഹവും നഗരങ്ങളും വികസിച്ചതോടെ ചത്വരങ്ങൾക്ക് കൂടുതൽ ധർമങ്ങൾ നിറവേറ്റണ്ടതായും വന്നു. നാലു പാതകൾ സംഗമിക്കുന്ന കവലകളിലാണ് ചത്വരങ്ങൾ ആദ്യമായി രൂപംകൊണ്ടത്. വ്യാപാരചരക്കുകളുടെ കൈമാറ്റത്തിന് ഇവ വേദിയായി. 


</doc>
<doc id="208209" url="https://ml.wikipedia.org/wiki?curid=208209" title="കൊല്ലം ജി.കെ. പിള്ള">
കൊല്ലം ജി.കെ. പിള്ള

മലയാളത്തിലെ ഒരു സിനിമ, സീരിയൽ, നാടക നടനാണ് കൊല്ലം ജി.കെ. പിള്ള (1934-2016). നാലായിരത്തിലേറെ നാടക വേദികളിലും എൺപതോളം സിനിമകളിലും ഇദ്ദേഹം അഭിനയിച്ചിട്ടുണ്ട്. സിനിമകളിൽ കൂടുതലും ഹാസ്യവേഷങ്ങളായിരുന്നു കൈകാര്യം ചെയ്തത്.
കൊല്ലം അമ്മച്ചിവീട് രാധാഭവനത്തിൽ കെ.പി. ഗോപാലപിള്ളയുടെയും കുഞ്ഞിയമ്മയുടെയും മകനായി 1934 ഓഗസ്റ്റ് 29-ന് ജനനം. കൊല്ലം ഗവ. ഹൈസ്‌കൂൾ വിദ്യാർഥിയായിരിക്കെ 1950-ൽ "അരിവാൾ" എന്ന ഏകാംഗ നാടകത്തിൽ അഭിനയിച്ചായിരുന്നു കലാരംഗത്തേക്കുള്ള അരങ്ങേ​റ്റം.
1962-ൽ കൊല്ലം യൂണിവേഴ്സൽ തിയ്റ്റേഴ്‌സിന്റെ "ദാഹജലം" എന്ന നാടകത്തിലൂടെ അഭിനയരംഗത്ത് സജീവമായി. "നീതിപീഠം", "രാജദൂത്", "സർപ്പസത്രം", "കുഞ്ഞാലിമരയ്ക്കാർ", "മഹാലക്ഷ്മി", "അശോകചക്രം", "റെഡ്‌സിഗ്‌നൽ", "ദേവാലയം", "ഭാരതയുദ്ധം ഒമ്പതാംദിവസം", "പത്തരമാ​റ്റുള്ള പൊന്ന്", "ദി ആക്‌സിഡന്റ്", "ആയിരം അരക്കില്ലങ്ങൾ", "ഏഴരപ്പൊന്നാന", "മന്നാടിയർപെണ്ണും മാടമ്പിയും" തുടങ്ങിയ നാടകങ്ങളിൽ പ്രധാനവേഷം ചെയ്തു. പത്തോളം നാടക പുരസ്കാരങ്ങൾ നേടിയിട്ടുണ്ട്. കെ.എസ്.ആർ.ടി.സി-യിൽ കണ്ടക്ടറായി ജോലി ലഭിച്ചതിനാൽ അഭിനയം കൊല്ലത്തെ വിവിധ തീയറ്ററുകളിലായിരുന്നു. എ.എൻ. തമ്പി സംവിധാനം ചെയ്ത "മാസപ്പടി മാതുപിള്ള" എന്ന സിനിമയിലൂടെയാണ് ഇദ്ദേഹം ചലച്ചിത്രലോകത്തെത്തുന്നത്. തുടർന്ന് "മുച്ചീട്ടുകളിക്കാരന്റെ മകൾ", "പുഷ്പശരം", "മുക്കുവനെ സ്നേഹിച്ച ഭൂതം", "മൈ ഡിയർ കുട്ടിച്ചാത്തൻ", "ഇത്തിക്കരപക്കി" തുടങ്ങി എൺപതോളം സിനിമകളിൽ അഭിനയിച്ചു. മിക്കവയിലും ഹാസ്യവേഷങ്ങളായിരുന്നു കൈകാര്യം ചെയ്തിരുന്നത്. "ദാഹജലം", "നീതിപീഠം", "രാജദൂത്", "ആയിരം അരക്കില്ലം", "ആക്‌സിഡന്റ്" എന്നിങ്ങനെ വിവിധ നാടകങ്ങളിലായി നാലായിരത്തിലേറെ വേദികളിൽ അഭിനയം കാഴ്ചവെച്ചിട്ടുള്ള ഇദ്ദേഹം നിരവധി ടെലിവിഷൻ പരമ്പരകളിലും വേഷമിട്ടിട്ടുണ്ട്. കാഴ്ചക്കുറവ് മൂലം അഭിനയരംഗത്ത് വിട്ടു നിൽക്കേണ്ടതായി വന്നു. 2016 ജനുവരി 30-ന് അന്തരിച്ചു.


</doc>
<doc id="208210" url="https://ml.wikipedia.org/wiki?curid=208210" title="ജി.കെ. പിള്ള">
ജി.കെ. പിള്ള

മലയാളത്തിലെ ഒരു സിനിമ, സീരിയൽ, നടനാണ് ഗോവിന്ദപിള്ള കേശവപിള്ള എന്ന ജി.കെ. പിള്ള. 
തിരുവനന്തപുരം ജില്ലയിലെ വർക്കലയിലെ ഇടവയ്ക്കടുത്ത് മാന്തറവീട്ടിൽ പെരുംപാട്ടത്തിൽ ഗോവിന്ദപിള്ളയുടെയും ജാനകിയുടെയും മകനായി ജനനം. ചിറയിൻകീഴ് ശ്രീചിത്തിരവിലാസം സ്‌കൂളിൽ വിദ്യാഭ്യാസം. പല ക്ലാസുകളിലായി ഇക്കാലയളവിൽ ഇദ്ദേഹത്തോടൊപ്പം പ്രേംനസീർ, ഭരത്‌ഗോപി, ശോഭന പരമേശ്വരൻ നായർ തുടങ്ങിയവർ ഈ സ്കൂളിൽ പഠിച്ചിരുന്നു. നാട്ടിലെ സ്വാതന്ത്ര്യസമര സേനാനികൾക്കൊപ്പം ജി കെ പിള്ളയെന്ന പതിന്നാലുകാരൻ ജാഥയിലും മറ്റും പങ്കെടുത്തിരുന്നത് മാതാപിതാക്കളെ ഏറെ വിഷമിപ്പിച്ചിരുന്നു. അങ്ങനെയിരിക്കെ പിള്ള ഒരു രാത്രിയിൽ നാടുവിട്ടു. ചുറ്റിത്തിരിഞ്ഞു ചാക്കയിലെ സൈനിക റിക്രൂട്ട്‌മെന്റ് ക്യാമ്പിൽ എത്തിയ ഇദ്ദേഹത്തിന് യോഗ്യതാ പരിശോധന കടന്നു കൂടാനായി. മദ്രാസ് റെജിമെന്റിലെ പാളയംകോട്ടയിൽ ആയിരുന്നു ആദ്യനിയമനം. പിന്നീട് അവിടെ നിന്നും കോയമ്പത്തൂരിലെ മധുക്കരയിലേക്ക്. രണ്ടാം ലോകമഹായുദ്ധത്തെ തുടർന്ന് സിംഗപ്പൂർ, ബർമ്മ, സുമാത്ര എന്നീ രാജ്യങ്ങളിൽ സേവനം അനുഷ്ഠിക്കേണ്ടി വന്നു. ഇന്ത്യയിൽ തിരികെയെത്തിയ ശേഷവും രാജ്യത്തിന്റെ വിവിധഭാഗങ്ങളിലായി സേവനം തുടർന്ന്. ഇന്തോ-പാക് യുദ്ധത്തിലും പങ്കെടുത്തു. ഒടുവിൽ മദ്രാസ് റെജിമെന്റിന്റെ ഊട്ടി വില്ലിംഗ്ടണിലെ ഹെഡ്‌ക്വാർട്ടേഴ്‌സിലേക്ക് പോസ്റ്റുചെയ്തു. ഇവിടുത്തെ സൈനിക ക്യാമ്പിൽ നടന്ന നാടകം കളിയിൽ ജി കെയുടെ അഭിനയം ഏറെ പ്രശംസ പിടിച്ചു പറ്റി. സഹപ്രവർത്തകരുടെ പ്രശംസകളും പ്രോത്സാഹനങ്ങളും ജി.കെ. പിള്ളയുടെ അഭിനയഭ്രമം വർദ്ധിപ്പിച്ചു. 15 വർഷം പട്ടാളത്തിൽ സേവനം നടത്തിയാൽ മാത്രം ലഭ്യമാകുന്ന ആനുകൂല്യങ്ങളെയെല്ലാം അവഗണിച്ചു കൊണ്ട് തന്റെ സൈനികജീവിതത്തിന്റെ 13-ആം വർഷം അഭിനയമോഹവുമായി നാട്ടിലേക്ക് മടങ്ങി.

നാട്ടിലും കോടാമ്പക്കത്തുമായുള്ള ഏറെ അലച്ചിലുകൾക്കും അന്വേഷണങ്ങൾക്കും ഒടുവിൽ "സ്‌നേഹസീമ" എന്ന ചിത്രത്തിൽ പൂപ്പള്ളി തോമസ് എന്ന കഥാപാത്രത്തെ അവതരിപ്പിക്കുവാൻ അവസരം ലഭിച്ചു. തുടർന്ന് "ഹരിശ്ചന്ദ്ര", "മന്ത്രവാദി", "സ്‌നാപക യോഹന്നാൻ", "പട്ടാഭിഷേകം", "നായരു പിടിച്ച പുലിവാല്", "കൂടപ്പിറപ്പ്" എന്നിവയിൽ വേഷമിട്ടു. കണ്ണൂർ ഡീലക്‌സ്, സ്ഥാനാർഥി സാറാമ്മ, ലോട്ടറി ടിക്കറ്റ്, കോട്ടയം കൊലക്കേസ്, കൊച്ചിൻ എക്‌സ്പ്രസ് എന്നിവയിൽ പ്രധാന വില്ലൻ ജി.കെ. പിള്ളയായിരുന്നു. ജി.കെ. പിള്ളയുടെ ഉയരമേറിയ ശരീരപ്രകൃതവും ശബ്ദഗാഭീര്യവും വില്ലൻ വേഷങ്ങൾക്ക് കൂടുതൽ തന്മയത്വം നൽകി. 327-ലേറെ ചലച്ചിത്രങ്ങളിൽ അഭിനയിച്ചു കഴിഞ്ഞ ഇദ്ദേഹം ടെലിവിഷൻ രംഗത്തെയും സജീവ സാന്നിധ്യമാണ്.
ഭാര്യ ഉല്പലാക്ഷിയമ്മ ഒരുവർഷം മുമ്പ് മരിച്ചു. കെ. പ്രതാപചന്ദ്രൻ, ശ്രീകല ആർ. നായർ, ശ്രീലേഖ മോഹൻ, ശ്രീകുമാരി ബി. പിള്ള, ചന്ദ്രമോഹനൻ, പ്രിയദർശൻ എന്നിവരാണ് മക്കൾ. പ്രിയദർശൻ ചില സിനിമകളിൽ അഭിനയിച്ചിരുന്നുവെങ്കിലും ചലച്ചിത്രമേഖലയിൽ സജീവമായില്ല.


</doc>
<doc id="208214" url="https://ml.wikipedia.org/wiki?curid=208214" title="ബ്ലൂബെറി മഫിൻ ശിശു">
ബ്ലൂബെറി മഫിൻ ശിശു

അസ്ഥിമജ്ജയ്ക്ക് പുറമേ ഉള്ള അവയവങ്ങളിൽ രക്തകോശങ്ങളുടെ ഉത്പാദനം നടക്കുമ്പോൾ ശിശുക്കളുടെ ശരീരത്തിൽ നീല നിറത്തിലുള്ള പാടുകൾ ഉണ്ടാവും. ഈ അവസ്ഥയെയാണ് ബ്ലൂബെറി മഫിൻ ശിശു (Blueberry muffin baby) എന്ന് വിളിക്കുന്നത്. ചർമ്മത്തിനടിയിൽ രക്തം കട്ടപിടിച്ച് ഉണ്ടാവുന്ന പാടുകളാണ് നീല നിറത്തിൽ പുറത്തേക്ക് കാണപ്പെടുന്നത്. പാടുകൾക്ക് നീല ബെറികൾ കൊണ്ടുണ്ടാക്കുന്ന മഫിൻ എന്ന പലഹാരത്തോട് സാമ്യമുള്ളതുകൊണ്ടാണ് ഈ അവസ്ഥയെ ബ്ലൂബെറി മഫിൻ ശിശു എന്ന് വിളിക്കുന്നത്. തലയിലും, കഴുത്തിലും, നെഞ്ചിലും, വയർ ഭാഗത്തുമാണ് കൂടുതലായും നീല പാടുകൾ കാണപ്പെടുക. 
ആദ്യകാലങ്ങളിൽ ഇവ റുബെല്ല മൂലം മാത്രം ഉണ്ടാവുന്ന പാടുകൾ ആണെന്ന് വിശ്വസിച്ചു പോന്നിരുന്നു. എന്നാൽ ഇപ്പോൾ ഇവ ന്യൂറോബ്ലാസ്റ്റോമ പോലുള്ള മറ്റു പല ശിശുരോഗങ്ങളിലും കാണപ്പെടാം എന്ന് കണ്ടെത്തിയിട്ടുണ്ട്. സൈറ്റോമെഗലോ വൈറസ് ബാധ മൂലവും ബ്ലൂബെറി മഫിൻ പാടുകൾ കാണപ്പെടാം.


</doc>
<doc id="208217" url="https://ml.wikipedia.org/wiki?curid=208217" title="എം.എൽ. വസന്തകുമാരി">
എം.എൽ. വസന്തകുമാരി

ഒരു കർണാടക സംഗീതജ്ഞയും പിന്നണിഗായകയുമായിരുന്നു എം.എൽ. വസന്തകുമാരി (ജൂലൈ 3, 1928 - ഒക്ടോബർ 31, 1990). "എം.എൽ.വി" എന്ന ചുരുക്കപ്പേരിലറിയപ്പെടുന്ന വസന്തകുമാരിയെയും സമകാലികരായ ഡി.കെ. പട്ടമ്മാൾ, എം.എസ്. സുബ്ബലക്ഷ്മി എന്നിവരെയും ചേർത്ത് സംഗീതാസ്വാദകർ 'കർണ്ണാടകസംഗീതത്തിലെ ഗായികാത്രയം' എന്ന് പരാമർശിച്ചിരുന്നു. പ്രശസ്ത ചലച്ചിത്രനടി ശ്രീവിദ്യ ഇവരുടെ മകളാണ്.
തമിഴ്‌നാട്ടിലെ മൈലാപ്പൂരിലെ ഒരു സംഗീതകുടുംബത്തിലായിരുന്നു എം.എൽ. വസന്തകുമാരിയുടെ ജനനം. പിതാവ് സംഗീതജ്ഞനായിരുന്ന കുത്തന്നൂർ അയ്യാസ്വാമി അയ്യർ. മാതാവ് മദ്രാസ് ലളിതാംഗി. സ്കൂൾ വിദ്യാഭ്യാസകാലത്ത് തന്നെ വസന്തകുമാരി സംഗീതത്തിൽ കഴിവ് പ്രകടിപ്പിച്ചിരുന്നു. വസന്തകുമാരിയുടെ ആലാപനം കേൾക്കാനിടയായ ജി.എൻ. ബാലസുബ്രഹ്മണ്യം (ജി.എൻ.ബി.) തന്റെ ശിഷ്യയായി തെരഞ്ഞെടുത്തത് ഇവരുടെ സംഗീതജീവിതത്തിലെ ഒരു വഴിത്തിരിവായി. ജി.എൻ.ബി.-യുടെ സംഗീതശൈലി ഇവർ ഏറെ സ്വാംശീകരിച്ചിരുന്നെങ്കിലും അന്ധമായി അനുകരിക്കാതിരിക്കാതെ തന്റേതായ ഒരു പാതയിലൂടെ മുന്നേറുവാൻ ശ്രദ്ധിച്ചിരുന്നു. ഗുരുവിനെപ്പോലെ തന്നെ ചടുലവും മനോഹരവുമായി 'മനോധർമ്മം' ഉപയോഗിക്കുവാൻ വസന്തകുമാരി സമർത്ഥയായിരുന്നു. ചുരുങ്ങിയ കാലത്തിനുള്ളിൽ ഒരു മുൻനിര കർണ്ണാടകസംഗീതജ്ഞയാകുവാൻ ഇവർക്ക് കഴിഞ്ഞു.

1946 മുതൽ വസന്തകുമാരി ചലച്ചിത്രസംഗീതലോകത്തും സജീവമായി തുടങ്ങി. 1956-ൽ പുറത്തിറങ്ങിയ "മണമകൾ" എന്ന തമിഴ് ചലച്ചിത്രത്തിലെ 'എല്ലാം ഇമ്പമയം', 'ചിന്നൻചിറ കിളിയേ' എന്നീ ഗാനങ്ങൾ ഹിറ്റുകളായി. 1960-ലെ "രാജ ദേശിംഗ"-യിൽ വസന്തകുമാരി ആലപിച്ച 'പാർക്കടൽ അലൈമേലെ' ഏറെ പ്രശസ്തമാവുകയും പിൽക്കാലത്ത് ഭരതനാട്യത്തിലെ ഒരു വായ്‌പാട്ടാവുകയും ചെയ്തു. 'അതിസയം വാനത്തു അറിവുമയം', 'ശെന്താമരൈ കണ്ണനേ', 'വണ്ണ തമിഴ്' തുടങ്ങി നിരവധി ഗാനങ്ങളിലൂടെ വസന്തകുമാരി പിന്നണി ഗാനരംഗത്ത് തന്റേതായ മുദ്ര ചാർത്തിയിട്ടുണ്ട്.

1951-ൽ വസന്തകുമാരി "കലൈമാമണി വികടം" ആർ.കൃഷ്ണമൂർത്തിയെ വിവാഹം ചെയ്തു. കെ.ശങ്കരരാമനും കെ.ശ്രീവിദ്യയുമാണ് മക്കൾ.

വസന്തകുമാരി തന്നെയായിരുന്നു ശ്രീവിദ്യയുടെ സംഗീതഗുരു. ചെറിയപ്രായത്തിൽ തന്നെ അമ്മയെപ്പോലെ സംഗീതാലാപനം നടത്തുവാൻ ശ്രീവിദ്യ അഭ്യസിച്ചിരുന്നുവെങ്കിലും പിന്നീട് അവർ അഭിനയരംഗത്താണ് ശ്രദ്ധ കേന്ദ്രീകരിച്ചത്. പിൽക്കാലത്ത് മുൻനിര ഗായകരായി മാറിയ മറ്റനേകം പേരും വസന്തകുമാരിയിൽ നിന്നും സംഗീതം അഭ്യസിച്ചിട്ടുണ്ട്. സുധ രഘുനാഥൻ, എ. കന്യാകുമാരി, ട്രിച്ചൂർ വി. രാമചന്ദ്രൻ, യോഗം സന്താനം, ചാരുമതി രാമചന്ദ്രൻ തുടങ്ങിയവർ വസന്തകുമാരിയുടെ ശിഷ്യരാണ്.



</doc>
<doc id="208225" url="https://ml.wikipedia.org/wiki?curid=208225" title="സ്വാതന്ത്ര്യ ചത്വരം">
സ്വാതന്ത്ര്യ ചത്വരം

അമേരിക്കയുടെ തലസ്ഥാനമായ വാഷിങ്റ്റണിൽ സ്ഥിതിചെയ്യുന്ന ഒരു ചത്വരമാണ്(Plaza) സ്വാതന്ത്ര്യ ചത്വരം (ഇംഗ്ലീഷ്:Freedom Plaza ). ഈ ചത്വരത്തിന്റെ ആദ്യനാമം പടിഞ്ഞാറൻ ചത്വരം(Western Plaza) എന്നായിരുന്നു. അമേരിക്കയിലെ പ്രശസ്തമായ പെൻ‌സിൽ‌വാനിയ വീഥിയുടെയും 14thസ്ട്രീറ്റിന്റെയും സംഗമസ്ഥാനത്തിനരികിലായാണ് സ്വാതന്ത്ര്യ ചത്വരത്തിന്റെ സ്ഥാനം. 1980ലാണ് ഈ ചത്വരം പണിത്തീർത്തത്. മാർബിൾ മുതലായ കല്ലുകളായിരുന്നു പ്രധാന നിർമ്മാണവസ്തുക്കൾ. 

മാർട്ടിൻ ലൂഥർ കിംഗ് ജൂനിയറോടുള്ള ബഹുമാനാർഥം, ഈ ചത്വരത്തിന്റെ നാമം പടിഞ്ഞാറൻ ചത്വരം എന്നതിൽനിന്ന് സ്വാതന്ത്ര്യ ചത്വരം എന്നാക്കി മാറ്റിയത്.


</doc>
<doc id="208227" url="https://ml.wikipedia.org/wiki?curid=208227" title="ജി.എൻ. ബാലസുബ്രഹ്മണ്യം">
ജി.എൻ. ബാലസുബ്രഹ്മണ്യം

കർണാടകസംഗീത ലോകത്തെ തിളക്കമാർന്ന വ്യക്തിത്വങ്ങളിലൊന്നാണ് ജി.എൻ.ബി എന്ന ചുരുക്കപ്പേരിലറിയപ്പെടുന്ന ജി.എൻ. ബാലസുബ്രഹ്മണ്യം (G. N. Balasubramaniam) (6 ജനുവരി 1910 - 1 മേയ് 1965).
തഞ്ചാവൂർ ജില്ലയിലുൾപ്പെട്ട മയിലാടുതുറൈ താലൂക്കിലെ ഒരു ചെറുഗ്രാമമായ ഗുഡലൂരിൽ ജി.വി. നാരായണസ്വാമി അയ്യരുടെയും വിശാലാക്ഷി അമ്മാളുടെയും മകനായി ജനനം. ഹൈസ്കൂൾ അധ്യാപകനായിരുന്ന പിതാവ് നാരായണസ്വാമി അയ്യർ സംഗീത തത്പരനുമായിരുന്നു. പിതാവ് തന്നെയായിരുന്നു ആദ്യഗുരു. തുടർന്നുള്ള സംഗീതപഠനം മധുരൈ സുബ്രഹ്മണ്യ അയ്യരുടെ ശിക്ഷണത്തിലായിരുന്നു. ചെറിയ പ്രായത്തിൽ തന്നെ ബാലസുബ്രഹ്മണ്യം അക്കാലത്തെ പ്രമുഖ സംഗീതജ്ഞരുടെയെല്ലാം ആലാപനശൈലികൾ സസൂക്ഷ്മം വീക്ഷിച്ചിരുന്നുവെങ്കിലും അദ്ദേഹത്തിന് ഏറ്റവും അധികം ആരാധന തോന്നിയിരുന്നത് അരിയക്കുടി രാമാനുജ അയ്യങ്കാരോട് ആയിരുന്നു. അങ്ങനെയിരിക്കെ മൈലാപ്പൂരിലെ കപാലീശ്വര ക്ഷേത്രത്തിലെ ഉത്സവത്തോടനുബന്ധിച്ചുള്ള സംഗീതകച്ചേരി നടത്താമെന്നേറ്റിരുന്ന പ്രമുഖനായ സംഗീതജ്ഞൻ എത്തിച്ചേരാത്തതിനെ തുടർന്ന് പ്രസ്തുത ദിവസത്തെ കച്ചേരി നടത്തുവാനുള്ള അവസരം അപ്രതീക്ഷിതമായി ബാലസുബ്രഹ്മണ്യത്തിന് ലഭിച്ചു. ബാലസുബ്രഹ്മണ്യത്തിന്റെ കീർത്തി ഏറെ വർദ്ധിപ്പിച്ച ഒരു സംഭവമായിരുന്നു അത്.

അനേകം കീർത്തനങ്ങളും ജി.എൻ.ബി. രചിച്ചിട്ടുണ്ട്. സംസ്കൃതം, തെലുഗു, തമിഴ് ഭാഷകളിലായി 250-ലേറെ രചനകൾ പരമ്പരാഗത രാഗങ്ങളിലും തന്റേതായ രാഗങ്ങളിലും ഇദ്ദേഹം നടത്തിയിട്ടുണ്ട്. ഇവയിൽ 75 എണ്ണം പ്രസിദ്ധീകരിക്കപ്പെട്ടിട്ടുണ്ട്.

ഒരു അഭിനേതാവ് കൂടിയായിരുന്നു ജി.എൻ.ബി. സ്കൂളിലെ കലാമത്സരങ്ങളിൽ സംഗീതത്തോടൊപ്പം നാടകങ്ങളിലും സജീവമായി പങ്കെടുത്തിരുന്നു. പിൽക്കാലത്ത് "ശകുന്തള" എന്ന ചലച്ചിത്രത്തിൽ ദുഷ്യന്തന്റെ വേഷം ഇദ്ദേഹം അവതരിപ്പിച്ചു. ഈ ചിത്രത്തിൽ നായികാവേഷം അവതരിപ്പിച്ചത് എം.എസ്. സുബ്ബലക്ഷ്മി ആയിരുന്നു. "ഭാമവിജയം", "സതി അനസൂയ" തുടങ്ങി ഏതാനും ചിത്രങ്ങളിൽ കൂടി ഇദ്ദേഹം അഭിനയിച്ചു. തുടർന്ന് സംഗീതരംഗത്ത് തന്നെ ശ്രദ്ധ കേന്ദ്രീകരിച്ചു.

ഓൾ ഇന്ത്യാ റേഡിയോയുടെ മദ്രാസ് നിലയത്തിൽ കർണാടക സംഗീത വിഭാഗത്തിൽ ഏറെ വർഷങ്ങൾ പ്രൊഡ്യൂസറായി പ്രവർത്തിച്ചു. 1964 മാർച്ചിൽ തിരുവനന്തപുരം സ്വാതി തിരുനാൾ സംഗീത അക്കാദമിയുടെ പ്രിൻസിപ്പാളായി ചുമതലയേറ്റു.

സംഗീതകലാനിധി പട്ടം, രാഷ്ട്രപതിയുടെ സംഗീത പുരസ്കാരം തുടങ്ങി നിരവധി പുരസ്കാരങ്ങൾ ഇദ്ദേഹത്തിന് ലഭിച്ചിട്ടുണ്ട്.


</doc>
<doc id="208232" url="https://ml.wikipedia.org/wiki?curid=208232" title="ഡയറ്റ്">
ഡയറ്റ്

രാഷ്ട്രീയമോ ഭരണപരമോ ആയ കാര്യങ്ങളിൽ തീരുമാനമെടുക്കാൻ നടത്തുന്ന, പ്രതിനിധികളുടേയോ, അവരുൾപ്പെടുന്ന വിഭാഗങ്ങളുടേയോ (estates) സമ്മേളനമാണ് ഡയറ്റ്. ചില രാജ്യങ്ങളുടെ നിയമസഭകൾക്കും ഡയറ്റ് എന്നു പേരുണ്ട്. ദിവസം എന്നർഥം വരുന്ന ഡയസ് (dies) എന്ന ലാറ്റിൻ പദത്തിൽ നിന്നാണ് ഡയറ്റ് എന്ന വാക്ക് നിഷ്പന്നമായിട്ടുള്ളത്. 

വിശുദ്ധ റോമാ സാമ്രാജ്യത്തിലെ അസംബ്ലിയാണ് ഡയറ്റ് എന്ന പേരുകൊണ്ട് പൊതുവായ അർഥത്തിൽ ഉദ്ദേശിക്കപ്പെടുന്നത്. മധ്യകാലഘട്ടത്തിന്റെ അന്ത്യത്തിലും ആധുനിക കാലഘട്ടത്തിന്റെ ആരംഭത്തിലും ഇതിന് ശ്രദ്ധേയമായ പ്രാധാന്യം സിദ്ധിച്ചിരുന്നു. 1521-ൽ വേംസിലും (Worms) 1529-ൽ സ്പിയറിലും (Speyer) 1530-ൽ ആഗ്സ്ബർഗിലും (Augsburg) ഡയറ്റിന്റെ പ്രധാന സമ്മേളനങ്ങൾ നടന്നിട്ടുണ്ട്.

മുപ്പതാണ്ടു യുദ്ധത്തിന് (Thirty Years war) അന്ത്യം കുറിച്ച 1648-ലെ വെസ്റ്റ്ഫാലിയ (Westphalia) ഉടമ്പടിക്കു ശേഷം ചക്രവർത്തിയുടെ ശക്തി കുറയുകയും സ്വതന്ത്രരാജാക്കന്മാരുടെ പരമാധികാരം ശക്തിപ്പെടുകയുമുണ്ടായി. ഇതോടെ ഡയറ്റിനു പ്രധാന്യം കുറയുകയും വിശുദ്ധ റോമാ സാമ്രാജ്യത്തിലെ നിയമസഭ എന്ന പദവിയിൽ നിന്നും ഈ രാജ്യങ്ങളുടെ അംബാസഡർമാരുടെ സമിതിമാത്രമെന്ന അവസ്ഥയിലേക്ക് ഡയറ്റ് ചുരുങ്ങിപ്പോവുകയും ചെയ്തു. 1806-ൽ വിശുദ്ധ റോമാസാമ്രാജ്യം ഇല്ലാതായതോടെ തുടർന്നുണ്ടായ മറ്റു പല നിയമസഭകൾക്കുമായി ഡയറ്റ് വഴിമാറുകയുണ്ടായി. ഇവയിൽ ചിലത് പിന്നെയും ഡയറ്റ് എന്ന പേരിൽ അറിയപ്പെട്ടിരുന്നു. ജപ്പാനിൽ 1889-ൽ സ്ഥാപിതമായ ദേശീയ അസംബ്ലിയുടെ പേര് ഡയറ്റ് എന്നാണ്.



</doc>
<doc id="208236" url="https://ml.wikipedia.org/wiki?curid=208236" title="രവീന്ദ്ര ജഡേജ">
രവീന്ദ്ര ജഡേജ

രവീന്ദ്ര ജഡേജ (ജനനം:6 ഡിസംബർ 1988) ഒരു ഇന്ത്യൻ അന്താരാഷ്ട്ര ക്രിക്കറ്ററാണ്. ഒരു ഇടം കൈയ്യൻ മദ്ധ്യനിര ബാറ്റ്സ്മാനും. ഇടംകൈയ്യൻ സ്ലോ ബോളറുമാണ് അദ്ദേഹം. 2008 അണ്ടർ 19 ക്രിക്കറ്റ് ലോകകപ്പ് വിജയികളായ ഇന്ത്യൻ ടീമിൽ അംഗമായിരുന്നു ജഡേജ. ഒരു ഓൾറൗണ്ടർ എന്ന നിലയിലാണ് അദ്ദേഹം ടീമിൽ പരിഗണിക്കപ്പെടുന്നത്. ഫസ്റ്റ് ക്ലാസ് ക്രിക്കറ്റിൽ മൂന്ന് ട്രിപ്പിൾ ശതകങ്ങൾ നേടിയ ഏക ഇന്ത്യൻ കളിക്കാരൻ ജഡേജയാണ്. 2013 ഓഗസ്റ്റ് 4ന് ജഡേജ ഐ.സി.സി.യുടെ ബൗളർമാരുടെ റാങ്കിങ്ങിൽ ഒന്നാം സ്ഥാനത്തെത്തി. 1996ൽ അനിൽ കുംബ്ലെ നേടിയതിനുശേഷം ഈ സ്ഥാനത്തെത്തുന്ന ആദ്യ ഇന്ത്യൻ ബൗളറാണ് ജഡേജ. 2013 ചാമ്പ്യൻസ് ട്രോഫിയിലെയും, സിംബാബ്വെ പര്യടനത്തിലെയും മികച്ച പ്രകടനങ്ങളുടെ അടിസ്ഥാനത്തിലാണ് അദ്ദേഹം ഈ നേട്ടത്തിന് അർഹനായത്.


</doc>
<doc id="208238" url="https://ml.wikipedia.org/wiki?curid=208238" title="വാദി ഹനീഫ">
വാദി ഹനീഫ

സൗദി അറേബ്യയുടെ തലസ്ഥാനമായ റിയാദിൽ സ്ഥിതി ചെയ്യുന്ന ഒരു താഴ്വരയാണ് വാദി ഹനീഫ. ബനു ഹനീഫ എന്ന പേരിലറിയപ്പെടുന്ന ജനവംശമായിരുന്നു പുരാതനകാലത്ത് ഈ പ്രദേശത്ത് വസിച്ചിരുന്നത്. അറബി ഭാഷയിൽ വാദി എന്ന വാക്കിനർത്ഥം താഴ്വര എന്നുമാണ്. ഇവയിൽ നിന്നാണ് വാദി ഹനീഫ എന്ന പേർ ഈ പ്രദേശത്തിനു വന്നത്. 

സൗദി തലസ്ഥാനമായ റിയാദ്, നജ്ദ് എന്ന പേരിലറിയപ്പെട്ടിരുന്ന കേന്ദ്രപ്രവിശ്യയിലാണ് സ്ഥിതിചെയ്യുന്നത്. റിയാദിനടുത്ത് വടക്ക് നിന്ന് തെക്കോട്ടേക്ക് പരന്നു കിടക്കുന്ന വാദി ഹനീഫ താഴ്വരകൾക്ക് ഏകദേശം 120 കിലോമീറ്ററോളം നീളമുണ്ട്. ചരിത്രാതീതകാലത്ത് ഇപ്രദേശങ്ങളിൽ ധാരാളം മഴ കിട്ടിയിരുന്നു. ഇപ്പോൾ വർഷത്തിൽ ചുരുക്കം ചില ദിവസങ്ങളിൽ കുറച്ച് സമയത്തേക്ക് മാത്രമായി തീവ്രമായ മഴയുണ്ടാകാറുണ്ട്. ഇത് മൂലം അപ്രതീക്ഷിതമായ വെള്ളപ്പൊക്കവും ശക്തമായ വെള്ളമൊഴുക്കും ഉണ്ടാകാറുണ്ട്. ഈ ദിവസങ്ങളൊഴിച്ചാൽ റിയാദിന്റെ മറ്റ് പ്രദേശങ്ങളിൽ കാണുന്ന കാലാവസ്ഥ തന്നെ ആണ് ഈ പ്രദേശത്തുമുള്ളത്.

റിയാദ് നഗരത്തിന്റെ അഴുക്ക്ചാൽ വെള്ള/ഓടവെള്ളശുദ്ധീകരണ പ്ലാന്റിൽ നിന്ന് വരുന്ന വെള്ളവും ഈ പ്രദേശത്ത് കൂടെ ഒഴുകുന്നുണ്ട്. ഇതുമൂലം പുതുതായി ചില സ്ഥലങ്ങളിൽ പച്ചപ്പ് കൂടിയിട്ടുണ്ട്.
സൌദി ഗവണ്മെന്റും അർ‌റിയാദ് ഡെവലപ്മെന്റ് അതോറിറ്റിയും ‘ബുറോ ഹപ്പോൾഡ്’ എന്ന സ്ഥാപനത്തിനേയും മോറിയാമ & ടെഷിമ ആർക്കിടെക്റ്റിക്റ്റ്സിനേയും ഈ പ്രദേശത്തെ നനവ് സംരക്ഷിക്കുന്നതിന് ഏർപ്പാടാക്കി. ഈ പ്രദേശത്ത് അനവധി ദേശാടന പക്ഷികളും ജീവികളും എത്താറുണ്ട്. റിയാദിലെ, ഇർക്ക എന്ന പ്രദേശത്ത് നിന്ന് തുടങ്ങി അൽഹെയർ എന്ന പ്രദേശം വരെ വ്യാപിച്ച് കിടക്കുന്ന വാദി ഹനീഫ പ്രൊജക്റ്റ് 2010ലെ ആഗാ ഖാർ അവാർഡ് ഫോർ ആർക്കിറ്റെക്ചർ നേടിയിട്ടുണ്ട്.


</doc>
<doc id="208243" url="https://ml.wikipedia.org/wiki?curid=208243" title="സെന്റ് മേരീസ് പള്ളി, ചെന്നൈ">
സെന്റ് മേരീസ് പള്ളി, ചെന്നൈ

ചെന്നൈ സെന്റ്. ജോർജ് കോട്ടയിലുള്ള സെന്റ് മേരീസ് പള്ളി (Tamil: புனித மேரி தேவாலயம்), സൂയസിന്റെ കിഴക്കുള്ളതിൽ വെച്ച് ഏറ്റവും പഴക്കം ചെന്ന ആംഗ്ലിക്കൻ പള്ളിയും, ഇൻഡ്യയിലെ ഏറ്റവും പഴക്കം ചെന്ന ഇംഗ്ലീഷ് കെട്ടിടങ്ങളിൽ ഒന്നുമാണ്. 'കിഴക്കിന്റെ വെസ്റ്റ്മിനിസ്റ്റർ ആബീ' എന്നും അറിയപ്പെടുന്നു.


</doc>
<doc id="208245" url="https://ml.wikipedia.org/wiki?curid=208245" title="ഓറോവിൽ">
ഓറോവിൽ

തമിഴ്നാട്ടിലെ വില്ലുപുരം ജില്ലയിൽ സ്ഥിതിച്ചെയ്യുന്ന ഒരു ആഗോള നഗരമാണ് ഓറോവിൽ (ഇംഗ്ലീഷ്, ഫ്രഞ്ച് ഭാഷ: Auroville ;തമിഴ്:ஆரோவில்). നിരവധി രാജ്യങ്ങളിൽ നിന്നുള്ളവർ ഇവിടെ ഒത്തൊരുമിച്ച് കഴിയുന്നു. ജാതി, മത, വർണ്ണ ഭേദമില്ലാത്ത ഇടമാണ് ഓറോവിൽ.പോണ്ടിച്ചേരിയിൽനിന്ന് കേവലം 12 കിലോമീറ്റർ വടക്കാണ് ഓറോവില്ലിന്റെ സ്ഥാനം.1968ൽ മിറാ അൽഫാസ്സയാണ് ഈ നഗരം സ്ഥാപിച്ചത്. റോജർ ഏങ്കറാണ് ഈ നഗരത്തിന്റെ വാസ്തുശില്പി. ലോകത്തിന് മാനവ ഐക്യത്തെ കാട്ടിക്കൊടുക്കുക എന്നത്താണ് ഓറോവിൽ എന്ന സംരംഭത്തിന്റെ ഉദ്ദേശം.

അരൊബിന്ദോ സൊസൈറ്റിയുടെ ഭാഗമായി 1968 ഫെബ്രുവരി 28, ബുധനാഴ്ച മിറാ അല്ഫാസയാണ് ഓറോവിൽ സ്ഥാപിച്ചത്. അരൊബിന്ദോയുടെ സഹകാരിയായിരുന്നു "അമ്മ" എന്നറിയപ്പെടുന്ന മിറാ അല്ഫാസ. ഓറോവിൽ നഗരത്തിന്റെ ഉദ്ഘാടന വേളയിൽ 124 രാജ്യങ്ങളിൽനിന്നുള്ള പ്രതിനിധികൾ പങ്കെടുത്തിരുന്നു. അന്നേ ദിവസം അമ്മ(മിറാ അല്ഫാസ) ഓറോവില്ലിനെ സംബന്ധിക്കുന്ന നാലുകാര്യങ്ങൾ പറയുകയുണ്ടായി. 


ഓറോവില്ലിലെ വാസ്തുവിസ്മയമാണ് മാത്രിമന്ദിർ. യോഗ, ആത്മീയധ്യാനം എന്നിവയ്ക്കായുള്ള ക്ഷേത്രമാണ് ഇത്. മിറ അൽഫാസ്സിന്റെ സങ്കല്പത്തിൽ "പരിപൂർണ്ണതയ്ക്കുവേണ്ടിയുള്ള മാനവരുടെ പ്രേരണക്ക് നൽകാവുന്ന ദൈവികമായ ഉത്തരമാണ് മാത്രിമന്ദിർ". 

പുറംകാഴ്ചയിൽ സുവർണ്ണനിറത്തിലുള്ള ഒരു ഗോളാമാണ് ഈ നിർമ്മിതി.സന്ദർശകർക്ക് മനഃശാന്തി കൈവരിക്കുന്നതിനായി മാത്രിമന്ദിറിനകം എപ്പോഴും നിശ്ശബ്ദമായിരിക്കത്തക്ക വിധം സംരക്ഷിച്ചിരിക്കുന്നു.


</doc>
<doc id="208251" url="https://ml.wikipedia.org/wiki?curid=208251" title="മെഡിക്കൽ ടെർമിനോളജി">
മെഡിക്കൽ ടെർമിനോളജി

മനുഷ്യ ശരീരത്തിന്റെ ഭാഗങ്ങളെയും അവസ്ഥകളെയും ,പ്രക്രിയകളെയും ശാസ്ത്രിയമായി കൃത്യതെയോടെ വിശദീകരിക്കാൻ ഉപയോഗിക്കുന്ന ഭാഷ ആണ് മെഡിക്കൽ ടെർമിനോളജി. ഇതിന് ഉപയോഗിക്കുന്ന പദങ്ങളെ മെഡിക്കൽ ടെർമ്സ് എന്ന് വിളിക്കുന്നു.

മെഡിക്കൽ ടെർമിനോളജിയിൽ ഓരോ മെഡിക്കൽ ടെർമിനും മുന്ന് ഖണ്ഡം ഉണ്ട്.

൧. വേർഡ്‌ റൂട്ട്
൨. പ്രീഫിക്സ്സ്സ്
൩. സഫിക്സ്സ്സ്

ഒരു മെഡിക്കൽ വാക്കിലെ മൂല പദം ആണ് വേർഡ്‌ റൂട്ട് ഇത് വാക്കിന്റെ നടുക്കുള്ള പദം ആണ് . പ്രീഫിക്സ്സ്സ് ആകട്ടെ റൂട്ടിന് മുൻപേ എഴുതുന്ന പദം ആണ് ഇത് അവയവത്തിന്റെ സ്ഥാനം ഭാഗങ്ങളുടെ എണ്ണം ബന്ധപെട്ട സമയം/കാലം എന്നിവ കാണിക്കാൻ ഉപയോഗിക്കുന്നു. സഫിക്സ്സ്സ് ആകട്ടെ വാക്കിന്റെ അവസാനം ഉള്ള പദം ആണ് ഇത് അവസ്ഥ, രോഗത്തിന്റെ പ്രക്രിയ, അല്ലെകിൽ ചെയ്ത പ്രക്രിയ ഏതു എന്ന് കാണിക്കാൻ ഉപയോഗിക്കുന്നു.



</doc>
<doc id="208260" url="https://ml.wikipedia.org/wiki?curid=208260" title="പെഡാനിയസ് ഡയസ്ക്കോറിഡ്സ്">
പെഡാനിയസ് ഡയസ്ക്കോറിഡ്സ്

പെഡാനിയസ് ഡയസ്ക്കോറിഡ്സ് ഗ്രീക്കു ഭിഷഗ്വരനും ഔഷധവിജ്ഞാനിയുമായിരുന്നു. ഇദ്ദേഹത്തിന്റെ "ദെ മെറ്റീരിയ മെഡിക്ക" ആണ് ഇന്നും ഔഷധവിജ്ഞാന ശാസ്ത്രത്തിന്റെ ആധികാരിക ഗ്രന്ഥമായി കണക്കാക്കപ്പെടുന്നത്. ഔഷധങ്ങളെപ്പറ്റി പ്രതിപാദിച്ചിട്ടുള്ള ഏറ്റവും പഴക്കം ചെന്ന ഗ്രന്ഥവും ഇതു തന്നെയാണെന്ന് കരുതപ്പെടുന്നു.

60 എ.ഡി.-യിൽ സിലിസില (Cilicila)യിലെ ടാർസസിനടുത്തുള്ള അനാസാർബോസ് (Anarzarbos) എന്ന സ്ഥലത്ത് ഇദ്ദേഹം ജനിച്ചു. ടാർസസിലെയും അലക്സാണ്ഡ്രിയയിലെയും വിദ്യാഭ്യാസത്തിനു ശേഷം സൈനിക ഡോക്ടറായി റോമൻ പട്ടാളത്തിൽ ചേർന്നു. അതിനാൽ ഇദ്ദേഹത്തിന് എന്നും ഒരു പട്ടാളക്കാരന്റെ ജീവിതശൈലിയായിരുന്നു ഉണ്ടായിരുന്നത്. 

ഇദ്ദേഹത്തിന്റെ ഗ്രീക്കു ഭാഷയിലെ പുസ്തകങ്ങളെല്ലാം തന്നെ മറ്റനേകം ഭാഷകളിലേക്ക് വിവർത്തനം ചെയ്യപ്പെട്ടിട്ടുണ്ട്. സസ്യങ്ങൾ, ജന്തുക്കൾ, ഖനിജങ്ങൾ - എന്നീ മൂന്നു സ്രോതസ്സുകളിൽ നിന്നും ഔഷധങ്ങളുണ്ടാക്കാമെന്നു തിരിച്ചറിഞ്ഞത് ഇദ്ദേഹമാണ്. വിവിധ കാലാവസ്ഥകളിലും ഭൂപ്രദേശങ്ങളിലും വളരുന്ന സസ്യങ്ങൾ ഔഷധഗുണത്തിലും വൈരുദ്ധ്യം പ്രകടമാക്കുന്നുണ്ടെന്ന് ഇദ്ദേഹം ചൂണ്ടിക്കാട്ടി. സസ്യങ്ങളുടെ മൂപ്പെത്തിയ ഇലകളും, ഇലകൾ ഉണങ്ങിപ്പോയശേഷം ശേഖരിച്ച വേരുകളുമാണ് ഔഷധ നിർമ്മാണത്തിന് അനുയോജ്യമായിട്ടുള്ളത് എന്നിദ്ദേഹം അഭിപ്രായപ്പെട്ടു. ഔഷധങ്ങൾ സൂക്ഷിക്കേണ്ട പ്രത്യേക രീതിയും വളരെ പ്രധാന്യമർഹിക്കുന്നതാണെന്ന് ഇദ്ദേഹം സൂചിപ്പിച്ചു. ഇന്നത്തെ രീതിയിലുള്ള സസ്യനാമകരണത്തിനു തുടക്കമിട്ടതും ഇദ്ദേഹമാണ്. ഇദ്ദേഹം അഞ്ചു ഗ്രന്ഥങ്ങളിലായി 600 സസ്യങ്ങൾ, 35 ജന്തുജന്യ പദാർഥങ്ങൾ, 90 ഖനിജങ്ങൾ എന്നിവയെപ്പറ്റി വിശദമായി പ്രതിപാദിച്ചിട്ടുണ്ട്. ഓരോ സസ്യത്തിന്റെയും പേരും വിവരണവും ഇതിൽ രേഖപ്പെടുത്തിയിട്ടുണ്ട്.



</doc>
<doc id="208263" url="https://ml.wikipedia.org/wiki?curid=208263" title="നക്ഷത്ര വസ്തു (ശരീരകലാശാസ്ത്രം)">
നക്ഷത്ര വസ്തു (ശരീരകലാശാസ്ത്രം)

ഗ്രാനുലോമകൾ ഉണ്ടാവുന്ന രോഗങ്ങളിൽ, കാണപ്പെടുന്ന വസ്തുക്കളാണ് നക്ഷത്ര വസ്തുക്കൾ (Asteroid bodies).സാർകോയ്ഡൊസിസ്, അന്യവസ്തു ഭീമൻ കോശ പ്രതിപ്രവർത്തനം എന്നിങ്ങനെയുള്ള ദീർഘകാല ഗ്രാനുലോമ പ്രതിപ്രവർത്തനങ്ങൾ ഉണ്ടാവുന്ന അവസ്ഥകളിലാണ് ഇവ കൂടുതലായും കാണപ്പെടുന്നത്. വിമെന്റിൻ എന്ന കോശാസ്ഥി വസ്തുക്കൾ കൊണ്ടാണ് ഇവ നിർമ്മിക്കപ്പെട്ടിട്ടുള്ളതെന്നായിരുന്നു ആദ്യകാലങ്ങളിലെ അനുമാനം. എന്നാൽ ഇവ സങ്കീർണ്ണമായ കൊഴുപ്പ് തന്മാത്രകൾ കൊണ്ടാണ് നിർമ്മിക്കപ്പെട്ടിട്ടുള്ളതെന്നാണ് ഇലക്ട്രോൺ സൂക്ഷ്മദർശിനി പഠനങ്ങൾ സൂചിപ്പിക്കുന്നത്. ഇവ യൂക്കാരിയോട്ടുകളിൽ കോശവിഭജനത്തിനു സഹായിക്കുന്ന വസ്തുക്കളാണെന്നും കരുതിപ്പോന്നിരുന്നു. 



</doc>
<doc id="208277" url="https://ml.wikipedia.org/wiki?curid=208277" title="കോപ്ലികിന്റെ പുള്ളികൾ">
കോപ്ലികിന്റെ പുള്ളികൾ

അഞ്ചാംപനി ബാധിച്ചവരുടെ വായിലെ സ്ലേഷ്മസ്ഥരത്തിൽ കാണപ്പെടുന്ന വെളുത്ത പുള്ളികളാണ് കോപ്ലികിന്റെ പുള്ളികൾ (Koplik's spots) എന്നറിയപ്പെടുന്നത്. പനി വരുന്നതിനു രണ്ട് ദിവസങ്ങൾക്കു മുൻപു തന്നെ കോപ്ലികിന്റെ പുള്ളികൾ ദൃശ്യമാകും.സാധാരണയായി മുകൾവശത്തെ രണ്ടാം അണപ്പല്ലിന് എതിരായി, പരോട്ടിഡ് ഉമിനീർഗ്രന്ധിയുടെ നാളിയായ സ്റ്റെൻസൻ നാളിക്ക് തൊട്ടടുത്തായാണ് ഇവ കാണപ്പെടുന്നത്. ചിലപ്പോൾ സൂര്യപ്രകാശത്തിൽ കാണാൻ സാധിച്ചില്ലെങ്കിൽ കൃത്രിമ വെളിച്ചം അടിച്ചു നോക്കേണ്ടതായി വരും. ജീർണ്ണിച്ച കലകളും, ന്യൂട്രോഫിലുകളുടെ സ്രവ്യവും, പുതിയ രക്തക്കുഴലുകളും ചേർന്നതാണ് കോപ്ലിക് വസ്തുക്കൾ. 'ഉപ്പുകല്ലുകൾ നനഞ്ഞ പിന്നണിയിൽ' (Grains of salt on a wet background) എന്നാണ് ഇവയുടെ ആകാരത്തെ വിശേഷിപ്പിക്കാറ്. 
ഹെൻറി കോപ്ലിക് എന്ന അമേരിക്കൻ ശിശുരോഗവിദഗ്ദ്ധനാണ് 1896-ൽ ഇവയെ കണ്ടെത്തിയത്. എന്നാൽ കോപ്ലികിനു മുൻപേ തന്നെ ഇത്തരം പുള്ളികൾ വുട്സ്ബെർഗ്, ജൊവാൻ മുറെ, നീൽ ഫിലാറ്റോവ് എന്നിവർ സ്വതന്ത്രമായി നടത്തിയ ഗവേഷണങ്ങളിൽ കണ്ടെത്തിയിരുന്നു.



</doc>
<doc id="208284" url="https://ml.wikipedia.org/wiki?curid=208284" title="ലിങ്കൺ തുരങ്കം">
ലിങ്കൺ തുരങ്കം

അമേരിക്കയിലെ പ്രസിദ്ധമായ തുരങ്കങ്ങളിലൊന്നാണ് ലിങ്കൺ തുരങ്കം. ന്യൂയോർക്ക് നഗരത്തെയും ന്യൂ ജെഴ്സിയേയും ഈ തുരങ്കം ബന്ധിപ്പിക്കുന്നു.1937ലാണ് ഈ തുരങ്കം ഗതാഗതത്തിന് തുറന്നു കൊടുത്തത്.


</doc>
<doc id="208295" url="https://ml.wikipedia.org/wiki?curid=208295" title="ഭാരതീയ ജ്യോതിശാസ്ത്രം">
ഭാരതീയ ജ്യോതിശാസ്ത്രം

ഇന്ത്യയിൽ നിന്നും ലഭിച്ചിട്ടുള്ള ഏറ്റവും പഴയ ജ്യോതിശാസ്ത്രഗ്രന്ഥം ലഗധമുനി രചിച്ച വേദാംഗജ്യോതിഷം ആണ്. ലഗധമുനി ജീവിച്ചിരുന്നത് ക്രി.മു. 8-9 നൂറ്റാണ്ടുകളിലായിരിക്കാമെന്നാണ് ചരിത്രകാരന്മാർ കണക്കാക്കുന്നത്. എന്നാൽ ഇതിനും മുമ്പുതന്നെ ഇന്ത്യയിൽ ജ്യോതിശാസ്ത്ര പഠനം തുടങ്ങിയിരിക്കാം. വേദങ്ങൾ, ബ്രാഹ്മണങ്ങൾ, ഉപനിഷത്തുകൾ എന്നിവയിൽ ആകാശത്തെയും നക്ഷത്രങ്ങളെയും കുറിച്ചുള്ള ചില വിവരങ്ങൾ ഉണ്ട്. അഥർവ്വവേദത്തിൽ 27 നക്ഷത്രങ്ങളെ കുറിച്ചും അവയുടെ ഉദയാസ്തമയത്തെ കുറിച്ചും പറയുന്നുണ്ട്. തൈത്തിരീയ സംഹിതയിൽ 12 ചന്ദ്രമാസങ്ങളെ കുറിച്ചും അധികം വരുന്ന 11 ദിവസങ്ങളെ കുറിച്ചും പറയുന്നുണ്ട്.

ആര്യഭടൻ, ബ്രഹ്മഗുപ്തൻ, വരാഹമിഹിരൻ എന്നിവർ ജീവിച്ചിരുന്ന 5,6 നൂറ്റാണ്ടുകളാണ് ഭാരതീയ ജ്യോതിശാസ്ത്രത്തിന്റെ പുഷ്കലകാലമെന്നു പറയാം. ഇവർക്കു ശേഷം 16-17 നൂറ്റാണ്ടുകളിൽ കേരളത്തിലാണ് ശ്രദ്ധേയമായ അന്വേഷണങ്ങൾ നടന്നിട്ടുള്ളത്.

ജ്യോതിശാസ്ത്രത്തെ കുറിച്ചുള്ള ഏറ്റവും പഴയ വിവരണങ്ങൾ ലഭ്യമായിരിക്കുന്നത് വേദങ്ങളിൽ നിന്നു തന്നെയാണ്. കാർത്തിക, പുണർതം തുടങ്ങിയ നക്ഷത്രങ്ങളെ കുറിച്ചുള്ള പരാമർശങ്ങളും സൂര്യ ചന്ദ്രന്മാരെ കുറിച്ചുള്ള സ്തോത്രങ്ങളും ഋഗ്വേദത്തിൽ കാണാം. അഥർവ വേദത്തിൽ 27 നക്ഷത്രങ്ങളെ കുറിച്ചും പ്രദിപാദിക്കുന്നുണ്ട്.. ഹോമകുണ്ഡം നിർമ്മിക്കുക മുതലായ മതപരമായ ചടങ്ങുകൾക്കു വേണ്ടിയാണ് ആദ്യകാല ജ്യോതിശാസ്ത്രം വികസിച്ചത്. ഭാരതത്തിൽ കണ്ടെത്താൻ കഴിഞ്ഞിട്ടുള്ള ഏറ്റവും പുരാതനമായ ജ്യോതിഷ ഗ്രന്ഥം ലഗധമുനി രചിച്ച വേദാംഗജ്യോതിഷം ആണ്. മൈത്രായന ഉപനിഷത്തിൽ ഗ്രഹങ്ങളെ കുറിച്ച് വ്യക്തമായ സൂചനയുണ്ട്.
ജൈനരും ജ്യോതിശാസ്ത്രത്തിൽ താൽപര്യം പ്രകടിപ്പിച്ചിരുന്നു. മതപരമായ ചടങ്ങുകൾക്ക് സ്ഥലവും മറ്റും നിർണ്ണയിക്കുന്നതിനു വേണ്ടിയയിരുന്നു ഇത്. സൂര്യപ്രജ്ഞപ്തി എന്ന പ്രാകൃതഭാഷയിലെഴുതിയ ഒരു കൃതിയണ് ഇതുമായി ബന്ധപ്പെട്ടു കിട്ടിയിട്ടുള്ളത്.

പിന്നീട് ഭാരതീയ ജ്യോതിശാസ്ത്രം സജ്ജീവമാകുന്നത് ഗ്രീക്ക്-റോമൻ ജ്യോതിശാസ്ത്രം സ്വാധീനം ചെലുത്തുന്നതോടെയാണ്. നക്ഷത്രങ്ങളെ ആധാരമാക്കിയുള്ള ഭാരതീയ ജ്യോതിശാസ്ത്രത്തെ സൗരരാശികളെ ആധാരമാക്കിയുള്ള പാശ്ചാത്യ രീതിയുമായി സംയോജിപ്പിക്കുന്നതിന്റെ തുടക്കം ഇവിടെ നിന്നായിരുന്നു. ഇതോടെ ഭാരതത്തിൽ സിദ്ധാന്തജ്യോതിശാസ്ത്രത്തിന് ആരംഭം കുറിച്ചു. പുതിയ സാങ്കേതികപദങ്ങളും മറ്റുമുൾക്കൊള്ളുന്ന ഒരു ശാസ്ത്രസാഹിത്യശാഖയായി ഇത് വളർന്നു. ആര്യഭടൻ, വരാഹമിഹിരൻ, ഭാസ്കരൻ, തുടങ്ങിയ പ്രസിദ്ധർ ഇതിലേക്ക് നിരവധി സംഭാവനകളർപ്പിച്ചു. സൂര്യസിദ്ധാന്തം, ബ്രഹ്മസ്ഫുടസിദ്ധാന്തം, സിദ്ധാന്ത ശിരോമണി എന്നിവയാണ് പ്രമുഖസിദ്ധാന്തങ്ങൾ.

മതപരമായ ചടങ്ങുകളുടെ ആവശ്യത്തിനായും ഋതുഭേദങ്ങളെ അടിസ്ഥാനമാക്കിയുമാണ് ഭാരതീയ കലണ്ടറുകൾ ഉണ്ടാക്കിയത്. മാർച്ച് മദ്ധ്യം മുതൽ മെയ് മദ്ധ്യം വരെ വസന്തം. മെയ് മദ്ധ്യം മുതൽ ജൂലൈ മദ്ധ്യം വരെ ഗ്രീഷ്മം. ജൂലൈ മദ്ധ്യം മുതൽ സപ്റ്റംബർ മദ്ധ്യം വരെ വർഷം. സപ്റ്റംബർ മദ്ധ്യം മുതൽ നവംബർ മദ്ധ്യം വരെ ശരത്. നവംബർ മദ്ധ്യം മുതൽ ജനുവരി മദ്ധ്യം വരെ ഹേമന്തം. ജനുവരി മദ്ധ്യം മുതൽ മാരച്ച് മദ്ധ്യം വരെ ശിശിരം. ഇന്നനെയാണ് ആറു ഋതുക്കളായി ഒരു വർഷത്തെ ഭാഗിച്ചത്.

ബി.സി. 3102ൽ തുടങ്ങിയതെന്നു വിശ്വസിക്കുന്ന കലിവർഷത്തെ അടിസ്ഥാനമാക്കിയുള്ള ഹിന്ദുകലണ്ടർ, പന്ത്രണ്ടാം നൂറ്റാണ്ടിൽ തുടങ്ങിയ വിക്രമസംവത് കലണ്ടർ, ഇന്ത്യയുടെ ദേശീയ കലണ്ടർ ആയ ശകവർഷ കലണ്ടർ, ബി.സി 3076ൽ തുടങ്ങിയതെന്നു വിശ്വസിക്കുന്ന സപ്തർഷി കലണ്ടർ എന്നിവയാണ് ഇന്ത്യയിലെ പ്രധാന കലണ്ടറുകൾ.

വേദാംഗജ്യോതിഷത്തിൽ വർഷം ആരംഭിക്കുന്നത് ദക്ഷിണായനന്ത ദിനം മുതലാണ്.

തറയിൽ നിന്ന് ലംബമായി നിർത്തിയിരുന്ന ഒരു കുറ്റിയായിരുന്നു ഏറ്റവും ലളിതമായ ജ്യോതിശാസ്ത്ര ഉപകരണം. ശങ്കു എന്നറിയപ്പെടുന്ന ഈ ഉപകരണം ഉപയോഗിച്ച് ദിശയും അക്ഷാംശവും സമയവും നിർണ്ണയിച്ചു പോന്നു. സൂര്യന്റെ ദിനഗതിയും അയനഗതിയും അനുസരിച്ച് ശങ്കു എന്ന കുറ്റിയുടെ നിഴൽ (ശങ്കുച്ഛായ) അതിനുകീഴിലുള്ള, ദിവസവും സമയവും അടയാളപ്പെടുത്തിയ പലകയിൽ (ശങ്കുതലം) പതിയ്ക്കുന്നു. വെയിലുള്ള സമയങ്ങളിൽ കൃത്യമായി സമയം അറിയാൻ ഈ സംവിധാനം ഉപകരിക്കുന്നു. വരാഹമിഹിരൻ, ആര്യഭട്ടൻ, ഭാസ്കരൻ, ഭ്രഹ്മഗുപ്തൻ തുടങ്ങിയവരുടെ കൃതികളിൽ ഇതിനെ കുറിച്ചുള്ള വിവരണങ്ങൾ കാണാം. ഭാസ്കരൻ രണ്ടാമന്റെ (എ.ഡി.1114–1185) കാലത്ത് യാസ്തിയന്ത്രം എന്ന ഒരു ഉപകരണം ഉപയോഗത്തിലുണ്ടായിരുന്നു. V ആകൃതിയിൽ രണ്ടു വടികൾ പ്രത്യേക കോണളവിൽ വച്ചുകെട്ടിയുണ്ടാക്കുന്ന ഒരുപകരണമായിരുന്നു ഇത്. ഗഡിയന്ത്രം എന്ന ജലം ഉപയോഗിച്ചു പ്രവർത്തിക്കുന്ന ഒരുപകരണവും ഇന്ത്യൻ ജ്യോതിശാസ്ത്രജ്ഞർ ഉപയോഗിച്ചിരുന്നു.

ഗോളാകൃതിയിലുള്ള ഒരിനം ആസ്ട്രോലാബും (ഗോളയന്ത്രം) ആദ്യകാല ഇന്ത്യൻ ജ്യോതിശാസ്ത്രജ്ഞർ ഉപയോഗിച്ചിരുന്നു. ആര്യഭട്ടന്റെ കൃതികളിൽ ഇതിനെ കുറിച്ചുള്ള സൂചനകളുണ്ട്. ഏ.ഡി.1380നും 1460നും ഇടയിൽ പരമേശ്വരൻ ഗോളയന്ത്രങ്ങളും ഗ്ലോബുകളും ഉപയോഗിച്ചുകൊണ്ടുള്ള ഗോളദീപിക എന്ന ഒരു നിരീക്ഷണ ഉപകരണം നിർമ്മിച്ചിരുന്നു. ഗണിതജ്ഞനും ജ്യോതിശാസ്ത്രജ്ഞനുമായിരുന്ന ഭാസ്കരൻ രണ്ടാമൻ കണ്ടുപിടിച്ച ഉപകരണമാണ് ഫലകയന്ത്രം. ഒരു ദീർഘചതുരാകൃതിയിലുള്ള പലകയും അതിലൊരു ദണ്ഡും ചേർന്നതായിരുന്നു ഫലകയന്ത്രം. ഇത് സൂര്യന്റെ സ്ഥാനം കണക്കാക്കി സമയം നിർണ്ണയിക്കുന്നതിനു വേണ്ടി ഉപയോഗിച്ചു. സൂര്യന്റെ ദിഗംശകോടി (azimuth)കണ്ടുപിടിക്കുന്നതിനു വേണ്ടി കപാലയന്ത്രം എന്ന ഒരുപകരണവും ഉപയോഗിച്ചിരുന്നു. കർത്താരിയന്ത്രം, ആസ്ട്രോലാബ് എന്നിവയും ഇന്ത്യയിൽ ഉപയോഗിച്ചിരുന്ന ജ്യോതിശാസ്ത്ര ഉപകരണങ്ങളായിരുന്നു.
ജയ്‌പൂർ രാജാവായിരുന്ന ജയ്സിങ് രണ്ടാമൻ(എ.ഡി.1688–1743) അഞ്ച് നിരീക്ഷണ നിലയങ്ങൾ സ്ഥാപിച്ചു. ഇതിൽ മഥുര നിലയം കാലത്തെ അതിജീവിച്ചില്ല. മറ്റുള്ളവ ഡൽഹി, ജയ്പൂർ, ഉജ്ജയിനി, ബനാറസ് എന്നിവിടങ്ങളിലാണ് സ്ഥിതി ചെയ്യുന്നത്. ഹിന്ദു, ഇസ്ലാമിക ജ്യോതിശാസ്ത്രകൃതികളെ അവലംബിച്ചുള്ള വൻനിർമ്മിതികളാണ് ഇവിടങ്ങളിലുള്ളത്. സമ്രാട്‌യന്ത്രം എന്നറിയപ്പെടുന്ന ഭീമൻ സൂര്യഘടികാരം ഇവയിലൊന്നാണ്. ഇതുപയോഗിച്ച് പ്രാദേശിക സമയം, ഖഗോളവസ്തുക്കളുടെ ഡെക്ലിനേഷൻ എന്നിവ നിർണ്ണയിച്ചിരുന്നു.

ലോഹീയവിദ്യ, എൻജിനീയറിങ് എന്നിവ വളർച്ച പ്രാപിച്ചതിനെ തുടർന്ന് മുഗൾഭരണ കാലത്ത് സെലസ്റ്റിയൽ ഗ്ലോബ് പോലുള്ള ഉപകരണങ്ങൾ നിർമ്മിച്ചു തുടങ്ങി. ഇവ ആധുനിക സാങ്കേതിക കിടപിടിക്കുന്ന തരത്തിൽ, ഏച്ചുകൂട്ടലുകളോ തുന്നലുകളോ ഇല്ലാത്തവയായിരുന്നു. 1980കളിൽ ലാഹോറിൽ നിന്നും കാശ്മീരിൽ നിന്നും ഇത്തരത്തിലുള്ള ഗ്ലോബുകൾ കണ്ടെടുത്തു. ഇവയിൽ ഏറ്റവും പഴക്കമുള്ളത് കാശ്മീരിൽ നിന്നും കണ്ടെടുത്തതിനാണ്. അലി കാശ്മീരി ഇബ്‌ൻ ലുക്മാൻ ഉണ്ടാക്കിയയ ഇതിന്റെ നിർമ്മാണം ഏ.ഡി 1590ലാണ് എന്നു കരുതുന്നു. മുഹമ്മദ് സാലിഹ് താഹ്താവി 1660ൽ നിർമ്മിച്ചതെന്നു കണക്കാക്കിയിട്ടുള്ള മറ്റൊരു ഗ്ലോബ് കണ്ടെത്തിയത് ലാഹോറിൽ നിന്നാണ്. അറബിയിലും സംസ്കൃതത്തിലും ഉള്ള എഴുത്തുകൾ ഇതിൽ കാണാം. ആകെ കണ്ടെത്തിയ 21 ഗ്ലോബുകളിൽ ഏറ്റവും അവസാനം നിർമ്മിച്ചതെന്നു കരുതുന്നത് കണ്ടെത്തിയത് ലാഹോറിൽ നിന്നാണ്. ഇത് നിർമ്മിച്ചത് 1842ൽ ലാലാ ബാൽഹുമൽ ലാഹുരി എന്ന ലോഹവിദ്യാ വിദഗ്ദ്ധനാണ്.


</doc>
<doc id="208296" url="https://ml.wikipedia.org/wiki?curid=208296" title="വർണ്ണവിപഥനം">
വർണ്ണവിപഥനം

ഒരു ലെൻസിന് അതിലൂടെ കടന്നു പോകുന്ന പ്രകാശത്തിലെ എല്ലാ വർണ്ണങ്ങളെയും ഒരേ ദൂരത്തിൽ ഫോക്കസ് ചെയ്യാൻ കഴിയാതെ വരുന്ന അവസ്ഥയെ ആണ് വർണ്ണവിപഥനം എന്നു വിളിക്കുന്നത്. തരംഗദൈർഘ്യത്തിനനുസരിച്ച് ലെൻസിന്റെ അപവർത്തനാങ്കത്തിൽ മാറ്റം വരുന്നത് കാരണമാണ് ഇത് സംഭവിക്കുന്നത്. ഫോക്കസ് ദൂരം അപവർത്തനസ്ഥിരാങ്കവുമായി ബന്ധപ്പെട്ടിരിക്കുന്നു.

വർണ്ണവിപഥനം അളക്കുന്നത് രണ്ട് വിധത്തിലാണ്

വർണ്ണവിപഥനം പല നിറങ്ങൾക്ക് പല ദൂരത്തിൽ പ്രതിബിംബങ്ങൾ ഉണ്ടാകുന്നതിനു കാരണമാകുന്നു. വിവിധ തരംഗദൈർഘ്യങ്ങളുടെ അക്ഷീയ പ്രതിബിംബങ്ങൾക്കിടയിലുള്ള തിരശ്ചീന ദൂരത്തെയാണ് അക്ഷീയ വർണ്ണവിപഥനം എന്നു പറയുന്നത്. പ്രതിബിംബത്തിലാകമാനം അക്ഷീയ വർണ്ണവിപഥനത്തിന്റെ ഫലം കാണപ്പെടുന്നു. എന്നാൽ പ്രതിബിംബങ്ങൾക്കിടയിലുള്ള ഊർധ്വതനദൂരമായ അനുദൈർഘ്യ വർണ്ണവിപഥനം മദ്ധ്യത്തിൽ ഇല്ലാതിരിക്കുകയും അറ്റങ്ങളിൽ കൂടുതലായി കാണുകയും ചെയ്യുന്നു.
കൂടുതൽ തരംഗദൈർഘ്യമുള്ള പ്രകാശ രശ്മികൾ കുറഞ്ഞ തരംഗദൈർഘ്യമുള്ള രശ്മികളുടെ വലത്ത് ഫോകസ് ചെയ്യപ്പെടുന്നതിനെ ഋണ വിപഥനമായി കണക്കാക്കുന്നു.

അവർണ്ണ ലെൻസുകൾ ഉപയോഗിച്ച് വർണ്ണവിപഥനം കുറക്കാവുന്നതാണ്. രണ്ടോ അതിലധികമോ വ്യത്യസ്ത ലെൻസുകൾ പ്രത്യേകവിധത്തിൽ കൂട്ടിയുപയോഗിച്ച് അവർണ്ണ ലെൻസുകൾ നിർമ്മിക്കാം. ഇതിൽ ഉപയോഗിക്കുന്ന ലെൻസുകളുടെ അപവർത്തനസ്ഥിരാങ്കവും മറ്റു സ്വഭാവങ്ങളൂം വ്യത്യസ്തമായിരിക്കും. ഒരു ഉത്തല ലെൻസ് വയലെറ്റ് നിറത്തെ ഫോകൽ ദൂരത്തിൽ നിന്നും ഇടത്തേക്ക് ഫോകുസ് ചെയ്യുമ്പൊൾ അവതല ലെൻസ് അതിനെ വലത്തേക്ക് ഫോകസ് ചെയ്യുന്നു. ഇവ ഒരുമിച്ച് ഉപയോഗിക്കുമ്പോൾ ആദ്യത്തെ ലെൻസിന്റെ വിപഥനത്തിന്റെ ഫലം രണ്ടാമത്തെ ലെൻസ് ഇല്ലാതാക്കുന്നു. ഇത്തരം ധന, ഋണ വിപഥനം ഉള്ള ലെൻസുകൾ യോജിപ്പിച്ചാണു അവർണ്ണ ലെൻസുകൾ നിർമ്മിക്കുന്നത്.
പ്രായോഗിക തലത്തിൽ രണ്ട് നിറങ്ങളടെ വർണ്ണവിപഥനം മാത്രമെ ഒരു സമയം ലഘൂകരിക്കാൻ സാധിക്കയുള്ളൂ. 

പരസ്പരം സ്പർശിച്ചിരിക്കുന്ന ലെൻസുകൾ ഉള്ള ദ്വന്ദത്തിന്റെ ലെൻസുകളുടെ ആബെ സംഖ്യകൾ ഉപയോഗിച്ചാണ് അവർണ്ണ വിപഥന തിരുത്തൽ നടത്താൻ വേണ്ട ശരിയായ ഫോകൽ ദൂരങ്ങൾ തിട്ടപ്പെടുത്തുന്നത്. ഫ്രാൻഹൊഫെർ മഞ്ഞ ഡി രേഖ തരംഗദൈർഘ്യമുള്ള പ്രകാശത്തിന് (589.2 nm), രണ്ട് ലെൻസുകളുടെ ഫോകൽ ദൂരങ്ങൾ "f" , "f" എന്നിവ ആണെങ്കിൽ എറ്റവും മികച്ച തിരുത്തൽ ഇപ്രകാരമുള്ള വ്യവസ്ഥ അനുസരിക്കുമ്പോൾ ലഭിക്കുന്നു.
ഇവിടെ, "V" , "V" എന്നിവ ആദ്യത്തെ ലെൻസിന്റെയും രണ്ടാമത്തെ ലെൻസിന്റെയും ആബെ സംഖ്യകളാകുന്നു.


</doc>
<doc id="208300" url="https://ml.wikipedia.org/wiki?curid=208300" title="ലൂയിസ് സള്ളിവെൻ">
ലൂയിസ് സള്ളിവെൻ

"അംബരചുംബികളുടെ പിതാവ്", "നവീന വാസ്തുവിദ്യയുടെ പിതാവ്" എന്നീ വിശേഷണങ്ങളുള്ള അമേരിക്കൻ വാസ്തുശില്പിയാണ് ലൂയിസ് ഹെന്രി സള്ളിവെൻ (ഇംഗ്ലീഷ്: Louis Henry Sullivan). അമേരിക്കയുടെ വാസ്തുശില്പീത്രയത്തിലെ ഒരാളാണ് ഇദ്ദേഹം.അമേരിക്കയിലെ ആദ്യകാല അംബരചുംബികളുടെ സ്രഷ്ടാവും ഇദ്ദേഹമാണ്. 

അയർലണ്ടുകാരനായ പാട്രിക് സള്ളിവന്റെയും സ്വിറ്റ്സർലൻഡുകാരിയായ ആൻഡ്രീനയുടെയും മകനായാണ് ലൂയിസ് സള്ളിവൻ ജനിച്ചത്. സള്ളിവന്റെ മാതാപിതാക്കൾ 1840ൽ അമേരിക്കയിൽ കുടിയേറിയവരായിരുന്നു. പ്രാധമിക വിദ്യാഭ്യാസത്തിനുശേഷം മസ്സാച്ചുസെറ്റ്സ് ഇൻസ്റ്റിറ്റ്യൂട് ഓഫ് ടെക്നോളജിയിൽ നിന്ന് വാസ്തുവിദ്യ ബിരുദം പൂർത്തിയാക്കി. പ്രുഡെൻഷ്യൽ മന്ദിരം, ഷിക്കാഗോയിലെ ആഡിറ്റോറിയം, നാഷണൽ മെറ്ച്ചൻട്സ് ബാങ്ക് എന്നിവ ഇദ്ദേഹത്തിന്റെ പ്രധാന സൃഷ്ടികളാണ്.

1856 സെപ്റ്റംബർ 3നായിരുന്നു സളിവന്റെ ജനനം. ബാല്യകാലം കൂടുതലും ചിലവഴിച്ചത് മസാച്യുസെറ്റ്സിലുള്ള തന്റെ മുത്തശിയുടെ കൂടെയായിരുന്നു. തന്റെ മുത്തശ്ശനോടൊപ്പം കൂടെ കൃഷിസ്ഥലങ്ങളിൽ ചിലവഴിച്ച സമയം പ്രകൃതിയെക്കുറിച്ച് പഠിക്കുന്നതിന് പ്രയോജനപ്പെട്ടു. പിന്നീടുള്ളത് പ്രാധമിക വിദ്യാഭ്യാസത്തിന്റെ വർഷങ്ങളായിരുന്നു. ഈകാലയളവിൽ സളിവൻ ബോസ്ടൺ നഗരത്തിലും പ്രാന്തപ്രദേശങ്ങളിലും ചുറ്റിനടന്ന് നിർമ്മിതികളെയും തെരുവുകളേയും സസൂക്ഷമം വീക്ഷിച്ചു പഠിച്ചു. ഇത് സള്ളിവന്റെ മനസ്സിൽ കെട്ടിടങ്ങളോടും നിറ്മ്മിതികളോടുമുള്ള സമ്മോഹനം സൃഷ്ടിച്ചു. വലുതാകുമ്പോൾ ഒരു വാസ്തുശില്പിയാകണമെന്ന ആഗ്രഹം സള്ളിവനുണ്ടായി. ഹൈസ്കൂൾ വിദ്യാഭ്യാസത്തിനു ശേഷം മസാച്യുസെറ്റ്സിലെ സ്കൂൾ ഓഫ് ആർക്കിടെക്ചർ ആന്റ് പ്ലാനിങിൽ ചേർന്ന് വാസ്തുവിദ്യ പഠനം ആരംഭിച്ചു. തന്റെ പതിനാറാം വയസ്സിലായിരുന്നു ഇത്. 

ഒരുവർഷത്തെ പഠനത്തിനു ശേഷം അദ്ദേഹം ഫിലഡെൽഫിയയിലേക്ക് പോയി, അവിടെ വാസ്തുശില്പിയായിരുന്ന ഫ്രാങ്ക് ഫർണസ്സുമൊത്ത്(Frank Furness) പ്രവർത്തിക്കാൻ ആരംഭിച്ചു. 1873ലെ സാമ്പത്തിക മാന്ദ്യം ഈ കൂട്ടുകെട്ട് തകർക്കുകയുണ്ടായി. ഫിലഡെല്ഫിയ വിട്ട സള്ളിവൻ ഷിക്കാഗോയിൽ തിരിച്ചെത്തി. 1971ലെ ഷിക്കാഗോ മഹാ അഗ്നിബാധയെതുടർന്നുണ്ടായ നാശനഷ്ടങ്ങളിൽ നിന്നു അഭിവൃദ്ധിപ്പെടാനുള്ള പ്രവർത്തനങ്ങളിൽ അദ്ദേഹം പങ്കാളിയായി. തുടർന്നുള്ള കാലയളവിൽ വില്യം ലെ ബാരോൺ ജെന്നി, ഡൻക്‌മാർ അദ്‌ലർ, ഫ്രാങ്ക് ലോയ്ഡ് റൈറ്റ് തുടങ്ങിയവരുമൊത്ത് അദ്ദേഹം പ്രവൃത്തിച്ചു. ഇതിനിടക്കുണ്ടായ പാരിസ് സന്ദർശനം വാസ്തുവിദ്യാ സംബന്ധമായ കൂടുതൽ കാര്യങ്ങൾ പഠിക്കുന്നതിന് സഹായകമായി. 1924ൽ 67മത്തെ വയസിൽ അദ്ദേഹം അന്തരിച്ചു

അടിസ്ഥാന ജ്യാമിതീയ രൂപങ്ങളാണ് സള്ളിവൻ തന്റെ കെട്ടിടങ്ങളുടെ രൂപകല്പനക്ക് നിദാനമാക്കിയത്. കെട്ടിടത്തെ മോടിപിടിപ്പിക്കാനായി ഭിത്തികളിലും മറ്റും വാസ്തുവിഭൂഷണങ്ങൾ(architectural Ornaments) ഉപയോഗിച്ചിരുന്നു. ഇവ ആരേയും അതിശയിപ്പിക്കുന്ന ഒന്നാണ്.

ചിത്രകലയിലുള്ള നൈപുണ്യം കെട്ടിടങ്ങളുടെ രൂപകല്പനയ്ക്ക് അദ്ദേഹത്തെ ഒട്ടേറെ സഹായിച്ചിരുന്നു.നിർമ്മിതികളിൽ ചുട്ടകളിമണ്ണിന്റെ ഉപയോഗം ഇദ്ദേഹത്തിന്റെ മുഖമുദ്രയായിരുന്നു. ഒരേമാതൃകയിൽ സൃഷ്ടിച്ച ബാങ്ക് കെട്ടിടങ്ങളുടെ ശൃംഖലയും ലോകപ്രശസ്തമാണ്. ഇന്ന് ഇവയിൽ പലതും അമേരിക്കയിലെ സ്മാരക മന്ദിരങ്ങളായ് ഭരണകൂടം പ്രഖ്യാപിച്ചിരിക്കുന്നു.



</doc>
<doc id="208304" url="https://ml.wikipedia.org/wiki?curid=208304" title="കായംകുളം (വിവക്ഷകൾ)">
കായംകുളം (വിവക്ഷകൾ)



</doc>
<doc id="208324" url="https://ml.wikipedia.org/wiki?curid=208324" title="ഹീൻസ് വസ്തു">
ഹീൻസ് വസ്തു

ഹീമോഗ്ലോബിൻ നിർവീര്യമാക്കപ്പെട്ട അരുണരക്താണുക്കളിൽ കാണപ്പെടുന്ന വസ്തുവാണ് ഹീൻസ് വസ്തു (Heinz body). അരുണരക്താണു വിഘടന വിളർച്ചയിൽ ആണ് ഇവ കൂടുതലായും കാണപ്പെടുന്നത്. റോബർട്ട് ഹീൻസ് എന്ന ജർമ്മൻ ശാസ്ത്രജ്ഞനാണ് ഹീൻസ് വസ്തുക്കളെ കണ്ടെത്തിയത്.
അരുണരക്താണുക്കളുടെ ഉള്ളിൽ ചെറിയ, ഉരുണ്ട വസ്തുക്കളായാണ് ഇവ കാണപ്പെടുന്നത്. റൊമനോവ്സ്കി വർണ്ണങ്ങളിൽ ഇവ പുറത്തേക്ക് തള്ളി നിൽക്കുന്ന വസ്തുക്കൾ പോലെ കാണപ്പെടും. സുപ്രാവൈറ്റൽ നിറങ്ങളായ മെത്തിലീൻ നീല, ബ്രോമോക്രെസോൾ പച്ച എന്നീ വർണ്ണങ്ങളിലാണ് ഇവ സൂക്ഷ്മദർശിനിയിലൂടെ ഏറ്റവും വിശദമായി ദൃശ്യമാകുക.
ഹീമോഗ്ലോബിന് ഓക്സീകരണ നാശമോ, അവയിലടങ്ങിയിരിക്കുന്ന അമിനോ അമ്ലങ്ങളുടെ നാശമോ സംഭവിക്കുമ്പോഴാണ് അവ നിർവീര്യമാകപ്പെടുന്നത്. ഇത്തരം ഹീമോഗ്ലോബിൻ ഉപയോഗശൂന്യമാണ്. ഹീമോഗ്ലോബിനിൽ നിന്നുള്ള ഒരു ഇലക്ട്രോൺ ഒരു ഓക്സിജൻ തന്മാത്രയിലേക്ക് കൈമാറ്റം ചെയ്യപ്പെടുമ്പോൾ പ്രതിപ്രവർത്തക ഓക്സിജൻ സ്പീഷീസ് രൂപപ്പെടും. ഇവയാണ് കോശത്തിന്റെ ഓക്സീകരണ നാശത്തിന് കാരണമാകുന്നത്. ഇങ്ങനെ നശിച്ച കോശങ്ങൾ പ്ലീഹയിലെത്തുമ്പോൾ അവയിൽ നിന്ന് നശിച്ച സ്തരങ്ങൾ അർദ്ധവൃത്താകൃതിയിൽ മുറിച്ചുമാറ്റപ്പെടും. ഇങ്ങനെ മുറിച്ച് മാറ്റപ്പെട്ട ഭാഗങ്ങൾ ഉള്ള അരുണരക്താണുക്കളെ 'കടിച്ച കോശങ്ങൾ' (bite cells) അഥവാ 'ഡെഗ്മാസൈറ്റുകൾ' എന്ന് വിളിക്കുന്നു. 
ഹീമോഗ്ലോബിൻ നാശത്തിനും ഹീൻസ് വസ്തുവിന്റെ ഉല്പാദനത്തിനുമുള്ള തന്മാത്രാശാസ്ത്രപരമായ കാരണം താഴെപ്പറയുന്നവയാണ് :
ആൽഫ-തലസ്സിമിയ, ദീർഘകാല കരൾ രോഗം എന്നിവ ഉള്ളവരുടെ രക്തത്തിലും ഹീൻസ് വസ്തുക്കൾ കാണപ്പെടാറുണ്ട്.


</doc>
<doc id="208327" url="https://ml.wikipedia.org/wiki?curid=208327" title="കാഷ്യസ് ഡയോ">
കാഷ്യസ് ഡയോ

റോമൻ ഭരണാധികാരിയും ചരിത്രകാരനുമായിരുന്നു കാഷ്യസ് ഡയോ. ഇദ്ദേഹത്തിന്റെ പൂർണമായ പേര് "കാഷ്യസ് ഡയോ കോഷിയാനസ്" (Cassius Dio Cocceianus) എന്നായിരുന്നു. ഡാൽമേഷ്യ, സിലിഷ്യ എന്നീ പ്രദേശങ്ങളുടെ ഗവർണറായിരുന്ന കാഷ്യസ് അപ്രോണിയാനസിന്റെ പുത്രനായി സുമാർ 150-ൽ ബിഥിനിയ (Bithynia) പ്രവിശ്യയിലുള്ള (ഇപ്പോൾ തുർക്കിയുടെ ഭാഗം) നിസിയയിൽ (Nicaea) ഇദ്ദേഹം ജനിച്ചു. പിതാവിന്റെ മരണശേഷം ഇദ്ദേഹം റോമിലേക്ക് പോവുകയുണ്ടായി (180). അവിടെ റോമൻ സെനറ്റിൽ അംഗമാകുവാനും ഇദ്ദേഹത്തിനു കഴിഞ്ഞു. പ്രെയ്റ്റർ എന്ന ഉദ്യോഗസ്ഥപദവിയിലേക്ക് ഇദ്ദേഹം നിയമിക്കപ്പെട്ടിരുന്നു. പെർഗാനം, സ്മിർണ തുടങ്ങിയ പ്രദേശങ്ങളിലെ ഭരണച്ചുമതലയും കോൺസൽ പദവിയും വഹിച്ചിട്ടുണ്ട്. അലക്സാണ്ടർ സെവറസിന്റെ ഭരണകാലത്ത് 229-ൽ കോൺസൽ പദവിയിൽ നിന്നും വിരമിച്ച് നിസിയയിലേക്കു പോയി. പിന്നീട് അവിടെ വച്ചാണ് 235-ൽ ഇദ്ദേഹം നിര്യാതനായത്.

ഇദ്ദേഹത്തിന്റെ പ്രസിദ്ധമായ റോമൻ ചരിത്രഗ്രന്ഥമാണ് റൊമെയ്ക (Romaika). ഗ്രീക്കു ഭാഷയിലെഴുതപ്പെട്ട ഈ ഗ്രന്ഥം ഏനിയാസ് ഇറ്റലിയിൽ എത്തിയതു മുതൽ അലക്സാണ്ടർ സെവറസിന്റെ ഭരണകാലം (222-235) വരെയുള്ള റോമിന്റെ ചരിത്രം വിവരിക്കുന്നതാണ്. റോമൻ റിപ്പബ്ലിക്കിന്റെ അവസാനകാലങ്ങളെക്കുറിച്ചും റോമാ സാമ്രാജ്യത്തിന്റെ ആദ്യനാളുകളെക്കുറിച്ചും ഈ ഗ്രന്ഥം ആധികാരിക വിവരം നൽകുന്നു. ഇത് 80 ചെറു ഗ്രന്ഥങ്ങളായി വിഭജിക്കപ്പെട്ടിരിക്കുന്നു. ഇവയിൽ 36 മുതൽ 60 വരെയുള്ള ഗ്രന്ഥഭാഗങ്ങൾ ലഭ്യമാണ്. കോൺസ്റ്റന്റൈൻ VII പോർഫിറോജനിറ്റസ് (Constantine VII Porphyrogenitus), ജോൺ സിഫിലിനസ് (John Xiphilinus), ജോൺ സൊനാറസ് (John Zonaras) എന്നിവർ പിൽക്കാലത്ത് ഡയോ കാഷ്യസിന്റെ ഗ്രന്ഥഭാഗങ്ങളെ ചരിത്രരചനയ്ക്കായി ഉപയോഗിച്ചിട്ടുണ്ട്. ഒരു മഹത്തായ സംരംഭമായി ഡയോ കാഷ്യസിന്റെ ചരിത്ര ഗ്രന്ഥത്തെ വിശേഷിപ്പിക്കാറുണ്ട്. പരിചയസമ്പന്നനായ ഒരു സൈനികനും രാഷ്ട്രീയക്കാരനും മാത്രം അവതരിപ്പിക്കാനാവുന്ന വിവരണങ്ങളാണ് ഇദ്ദേഹം ഈ ഗ്രന്ഥത്തിൽ നൽകിയിരിക്കുന്നത്.



</doc>
<doc id="208328" url="https://ml.wikipedia.org/wiki?curid=208328" title="ഡയോൺ">
ഡയോൺ

സിറാക്യൂസ് പ്രദേശത്തെ രാഷ്ട്രീയ നേതാവായിരുന്നു ഡയോൺ. ബി. സി. 357 മുതൽ 354 വരെ ഇദ്ദേഹം സിറാക്യൂസ് ഭരിച്ചു. ഹിപ്പാരിനസ് ആയിരുന്നു പിതാവ്. സിറാക്യൂസിലെ ഏകാധിപതിയായ ഡയണീഷ്യസ് ദ് യങ്ങറിന്റെ (രണ്ടാമൻ) മാർഗദർശിയായും ഇദ്ദേഹം പ്രവർത്തിച്ചിരുന്നു. കുബേരനും വിദ്യാസമ്പന്നനുമായ ഇദ്ദേഹം പ്ലേറ്റോയെ ആരാധിക്കുകയും പ്ലേറ്റോ സ്ഥാപിച്ച അക്കാദമിയിൽ അംഗമാവുകയും ചെയ്തു. സൈനിക, ഭരണ രംഗങ്ങളിലും കാര്യശേഷി തെളിയിച്ചു. ഡയണീഷ്യസ് ദ് യങ്ങർ ഭരണാധികാരിയായപ്പോൾ അദ്ദേഹത്തെ പ്ലേറ്റോയുടെ ശിഷ്യനാക്കി നല്ല ഭരണാധികാരിയാക്കി മാറ്റുവാൻ ഡയോൺ ശ്രമിച്ചു. പക്ഷേ, ഡയോണിനെ ഉപദേശകസ്ഥാനത്തു നിന്ന് നീക്കി നാടുകടത്തുകയാണ് ഡയൊണീഷ്യസ് ചെയ്തത് (സു. 366). ഹ്രസ്വകാലം ഏഥൻസിൽ കഴിച്ചുകൂട്ടിയ ശേഷം ഇദ്ദേഹം സൈനികശക്തി സംഭരിച്ച് ഡയൊണീഷ്യസിനെ പരാജയപ്പെടുത്തി (357). കുറേക്കാലം രാജ്യം ഭരിക്കുകയും ചെയ്തു. ഏകാധിപത്യത്തിലേക്കു നീങ്ങുന്നുവെന്ന സംശയം ഉണ്ടായതോടെ ഇദ്ദേഹം 354-ൽ വധിക്കപ്പെട്ടു.



</doc>
<doc id="208372" url="https://ml.wikipedia.org/wiki?curid=208372" title="റോബർട്ട് വെഞ്ചുറി">
റോബർട്ട് വെഞ്ചുറി

ലോകപ്രശസ്തനായ അമേരിക്കൻ വാസ്തുശില്പിയാണ് വെഞ്ചുറി എന്ന ചുരുക്കപ്പേരിൽ അറിയപ്പെടുന്ന റോബർട്ട് വെഞ്ചുറി ജൂനിയർ ( ഇംഗ്ലീഷ്:Robert Charles Venturi, Jr ). 1925 ജൂൺ 25ന് ഫിലഡെൽഫിയയിലാണ് വെഞ്ചുറി ജനിച്ചത്. ഇരുപതാം നൂറ്റാണ്ടിലെ അമേരിക്കൻ വാസ്തുശില്പികളിൽ അദ്വിതീയനായിരുന്ന ഇദ്ദേഹം വെഞ്ചുറി സ്കോട്ട് ബ്രൗൺ സംഘത്തിന്റെ സ്ഥാപകരിൽ പ്രധാനിയായിരുന്നു.

തന്റെ പത്നിയും ആർക്കിടെൿറ്റുമായ ഡെനിസ് സ്കോട്ട് ബ്രൗണുമായ് ചേർന്ന് ഇദ്ദേഹം നിരവധി മന്ദിരങ്ങൾ രൂപകല്പന ചെയ്ത്തിട്ടുണ്ട്. അമേരിക്കൻ വാസ്തുവിദ്യയ്ക്ക് ഇദ്ദേഹം നൽകിയ സംഭാവനകൾ അനവധിയാണ്. 1991ൽ പ്രിറ്റ്സ്കർ പുരസ്കാരം ഇദ്ദേഹത്തെ തേടിയെത്തി.

""കുറവ് വിരസമാണ്"" (Less is Bore) എന്ന അദ്ദേഹത്തിന്റെ തത്ത്വം ആധുനികാനതര വാസ്തുവിദ്യയുടെ (Postmodern architecture) അടിസ്ഥാന പ്രമാണങ്ങളിൽ ഒന്നാണ്. ലുഡ്വിഗ് വാന് ഡെ റോയുടെ "കുറവേ അധികം" എന്ന ആശയത്തിനെതിരായിരുന്നു അത്.

1960കളിൽ അമേരിക്കൻ മന്ദിരങ്ങളിൽ വ്യാപകമായ് പ്രയോഗിച്ചുകൊണ്ടിരുന്നതും, പലപ്പോഴും വിരസമായതുമായ ആധുനിക വാസ്തു ശൈലിയിൽ നിന്ന് രാഷ്ട്രത്തെ പുനഃപ്രഷണം ചെയ്യുന്നതിന് വെഞ്ചുറി അധ്വാനിച്ചിരുന്നു എന്ന് നിസ്സംശയം പറയാം.


</doc>
<doc id="208378" url="https://ml.wikipedia.org/wiki?curid=208378" title="ചാൾസ് കോറിയ">
ചാൾസ് കോറിയ

ലോകപ്രശസ്ത ഇന്ത്യൻ വാസ്തുശില്പിയും ആസൂത്രകനും ആണ് ചാൾസ് കോറിയ 

ആന്ധ്രാപ്രദേശ് സംസ്ഥാനത്തിലെ സെക്കന്ദ്രാബാദിലാണ് ചാൾസ് കോറിയ ജനിച്ചത്. അമേരിക്കയിലെ മിഷിഗൻ സർവകലാശാലയിൽനിന്ന് വാസ്തുവിദ്യയിൽ ബിരുദം നേടി. തുടർന്ന് മസാച്യുസെറ്റ്സ് ഇൻസ്റ്റിറ്റ്യൂട്ട് ഓഫ് ടെക്നോളജിയിൽ ചേർന്നു പടിച്ചു. 1958ൽ ബോംബയിലെത്തി തന്റെ ഔദ്യോഗിക ജീവിതം ആരംഭിച്ചു. 

സമകാലീന വാസ്തുവിദ്യ (Contemporary Architecture) യുമായ് ചേർന്നുകേൾക്കുന്ന ഒരു പേരാണ് ചാൾസ് കോറിയ. സ്വാതന്ത്ര്യാനന്തര ഇന്ത്യൻ വാസ്തുശൈലീക്ക് രൂപം നൽകുന്നതിന് ഇദ്ദേഹം വഹിച്ച പങ്ക് വലുതാണ്. ഇന്ത്യയിൽ അനവധി മന്ദിരങ്ങൾ ഇദ്ദേഹം രൂപകല്പന ചെയ്തിട്ടുണ്ട്. ഗുജറാത്തിലെ സബർമതിയിലുള്ള മഹാത്മാഗാന്ധി സ്മാരക മ്യൂസിയം, ജയ്പൂരിലെ ജവഹർ കലാകേന്ദ്ര, മുംബൈയിലെ കാഞ്ചൻജംഗ അപ്പാർട്മെന്റ്, കേരളത്തിലെ പരുമല പള്ളി തുടങ്ങിയവ അതിൽ ചിലതാണ്. 

1984ൽ മുംബൈയിൽ ഇദ്ദേഹം അർബൺ ഡിസൈൻ റിസർച് ഇൻസ്റ്റിറ്റ്യൂറ്റ് സ്ഥാപിച്ചു. 2005മുതൽ 2008 വരെ ഡൽഹി 
അർബൺ ആർട്സ് കമ്മീഷന്റെ ചെയർമാൻ സ്ഥാനം ഇദ്ദേഹമാണ് വഹിച്ചിരുന്നത്.



</doc>
<doc id="208384" url="https://ml.wikipedia.org/wiki?curid=208384" title="ബർഫി!">
ബർഫി!

2012 ൽ പുറത്തിറങ്ങിയ ഒരു റൊമാന്റിക് കോമഡി ഹിന്ദി ചിത്രമാണ് ബർഫി. അനുരാഗ് ബസു സംവിധാനം ചെയ്ത 'ബർഫി'ക്ക് ഓസ്‌കർ അവാർഡ് പരിഗണനക്കുള്ള ഇന്ത്യയുടെ ഔദ്യോഗിക നാമനിർദ്ദേശം ലഭിച്ചിരുന്നു. മികച്ച വിദേശചിത്ര വിഭാഗത്തിലാണ് ചിത്രം പരിഗണിക്കുക. ബധിരനും മൂകനുമായ യുവാവും ഓട്ടിസം ബാധിച്ച പെൺകുട്ടിയുമായുള്ള പ്രണയം ചിത്രീകരിക്കുന്ന ഈ ചിത്രം പ്രേക്ഷകശ്രദ്ധ നേടിയതാണ്. 30കോടി രൂപയുടെ ബഡ്ജറ്റിൽ സപ്തംബർ 14-ന് പ്രദർശനത്തിനെത്തിയ ചിത്രം ആദ്യ ആഴ്ച തന്നെ 58.6 കോടി രൂപയാണ് നേടിയത്. രൺബീർ കപൂർ, പ്രിയങ്ക ചോപ്ര, ഇല്ല്യാന ഡിക്രൂസ് എന്നിവരാണ് പ്രധാനവേഷങ്ങളിൽ അഭിനയിക്കുന്നത്. ഷജിത്ത് കൊയേരിയാണ് ചിത്രത്തിന്റെ ശബ്ദലേഖനം.

മർഫി എന്ന റേഡിയോ കമ്പനിയുടെ ട്രേഡ് മാർക്കും മറ്റു പകർപ്പവകാശമോ, എതിർപ്പില്ലാ രേഖ (എൻ.ഒ.സി.)യോ കൂടാതെ ചിത്രത്തിലുപയോഗിച്ചെന്ന് ചൂണ്ടിക്കാട്ടി, 50 കോടി നഷ്ടപരിഹാരമാവശ്യപ്പെട്ട് ചിത്രത്തിന്റെ നിർമാതാക്കളായ യു.ടി.വി. മോഷൻ പിക്‌ചേഴ്‌സിനും ഇഷാന മൂവീസിനും എതിരെ വക്കീൽ നോട്ടീസയച്ചു. ചിത്രത്തിന്റെ പല ഘട്ടങ്ങളിലും പാട്ടുകളിലും'മർഫിമുന്ന', 'മർഫി', 'മർഫി റേഡിയോ' എന്നൊക്കെ പരാമർശിച്ചു എന്നാണ് അവർ പറയുന്നത്. എന്നാൽ പകർപ്പവകാശ നിയമം ലംഘിച്ചിട്ടില്ലെന്നാണ് അണിയറ പ്രവർത്തകർ അവകാശപ്പെടുന്നത്. മർഫിയുടെ ലോഗോയും അനുവാദം വാങ്ങാതെ ചിത്രത്തിൽ ഉപയോഗിച്ചതായി ആരോപണമുണ്ട്.

നിരവധി ചിത്രങ്ങളിലെ രംഗങ്ങൾ അതേപടി അനുകരിച്ച ചിത്രം ഓസ്കാറിനു നാമനിർദ്ദേശം ചെയ്തത് ശരിയല്ല എന്നാണ് നിരൂപകരുടെ അഭിപ്രായം. കൊറിയൻ ചിത്രമായ ഒയാസീസ്, ചാർലി ചാപ്ലിൻ ചിത്രങ്ങളായ ദ അഡ്വൈഞ്ചർ, സിറ്റി ലൈറ്റ്, അമേരിക്കൻ ചിത്രമായ ദ നോട്ട്ബുക്ക്, സിങിഗ് ഇൻ ദ റെയ്ൻ, ബസ്റ്റർ കീറ്റണിന്റെ കോപ്‌സ്, ഹിന്ദി ചിത്രമായ കോഷിഷ്, ദ പിയാനോ, കികജിറോ, ബാക് ടു സ്‌കൂൾ, വൈറ്റ് ക്യാറ്റ്, മിസ്റ്റർ നോബഡി, മിസ്റ്റർ ബീൻസ് ഹോളിഡേ, ദ ഗൂണിസ്, ഫ്രൈഡ് ഗ്രീൻ ടൊമാറ്റോസ് എന്നീ ചിത്രങ്ങളിലെ വിവിധ രംഗങ്ങളും അമേലി എന്ന ഫ്രഞ്ച് ചിത്രത്തിലെ സംഗീതവുമാണ് പകർത്തിയിരിക്കുന്നത്.


</doc>
<doc id="208406" url="https://ml.wikipedia.org/wiki?curid=208406" title="കടൽവിശറി">
കടൽവിശറി

ഒരു പ്രത്യേക തരം ആഴക്കടൽ ജീവികളാണ് കടൽവിശറികൾ. ഇവ സീ ഫാൻസ്, കടൽച്ചാട്ടകൾ, ഗൊർഗോണിയൻസ് എന്നൊക്കെ അറിയപ്പെടുന്നു. നിഡേറിയ എന്ന ഫൈലത്തിൽ ഉൾപ്പെടുന്നവയാണ് കടൽവിശറികൾ. വെസ്റ്റ് ഇൻഡീസ്, ഫ്ളോറിഡ, ബെർമുഡ തുടങ്ങിയ പ്രദേശങ്ങളിലെ ആഴക്കടലിൽ ഇവ ധാരാളമായി വളരുന്നു. ആന്തോസോവ ക്ലാസ്സിൽ ഉൾപ്പെടുന്ന വിശറികൾ ഏകദേശം അഞ്ഞൂറോളം വർഗ്ഗങ്ങൾ ഉണ്ട്. 

ജന്തുകുലത്തിൽ ഉൾപ്പെടുന്ന ഇവ രൂപത്തിൽ സസ്യങ്ങളോടു സാമ്യം പുലർത്തുന്നു. സസ്യങ്ങളെപ്പോലെ ഇവ ഒരിടത്തുതന്നെ നിലയുറപ്പിച്ച് സാവധാനം ശിഖരങ്ങൾ പോലെ വേർതിരിഞ്ഞ് കോളനിയായി രൂപം കൊള്ളുന്നു. ഈ ശിഖരങ്ങളെല്ലാം ഒന്നുചേർന്ന് വിശറിയുടെ ആകൃതിയിൽ കാണപ്പെടുന്നതിനാൽ ഇവ കടൽവിശറികൾ എന്നറിയപ്പെടുന്നു. മറ്റുചിലപ്പോൾ ശാഖകൾ കട്ടിയായി ചാട്ടപോലെ കാണുന്നു. അതിനാൽ കടൽച്ചാട്ടകൾ എന്നും അറിയപ്പെടുന്നു. ചുവപ്പ്, മഞ്ഞ തുടങ്ങിയ നിറങ്ങളിൽ കാണുന്ന ശിഖരങ്ങൾക്ക് ഏതാനും ഇഞ്ച് കനമുണ്ടാകും. ചിലയിനങ്ങൾ പവിഴപ്പുറ്റുകളോട് സാദൃശ്യം പുലർത്തുന്നു. 

ഒരു സസ്യത്തിനു എട്ടു കൈകൾ പോലുള്ള ഭാഗം (ടെന്റക്കിളുകൾ) ഉണ്ട്. ഈ കൈ ഉപയോഗിച്ച് ഇവ കടൽ സസ്യങ്ങളെയും ചെറുജീവികളെയും ഭക്ഷണമാക്കുന്നു. ഈ രീതി "ഫിൽട്ടർ ഫീഡിങ്" എന്നറിയപ്പെടുന്നു. ഈ പ്രവർത്തിക്കുചിതമായാണ് ഇവയുടെ കൈകൾ വിന്യസിച്ചിരിക്കുന്നത്. ജലത്തിലൂടെ ഒഴുകിവരുന്ന ജീവികളെയും സസ്യങ്ങളെയും ഇവ വിദഗ്ദമായി പിടികൂടുന്നു. ചിലയിനം വിശറികൾ സൂസാന്തെല്ലെ (Zooxanthallae) എന്ന ആൽഗകളെ കൂട്ടാളികളാക്കുന്നു. ഇവ തമ്മിൽ സിംബയോട്ടിക് ബന്ധം ജനിക്കുന്നു. ഒപ്പം പ്രകാശസംശ്ലേഷണം വഴി കടൽവിശറികൾക്ക് ഭക്ഷണം ലഭ്യമാക്കുന്നു. ഇത്തരം കടൽവിശറികൾക്ക് ബ്രൗൺ നിറമാണുള്ളത്. അല്ലാത്തവയ്ക്ക് മറ്റു നിറങ്ങളാണുള്ളത്. ഇവയ്ക്ക് "ഫിൽട്ടർ ഫീഡിങ്" വഴി മാത്രമേ ഭക്ഷിക്കാൻ സാധിക്കൂ. മറ്റു ചില കടൽജന്തുക്കൾ കടൽവിശറികളുടെ കൂട്ടത്തിൽ പറ്റിപ്പിടിച്ചു വളരാറുണ്ട്. ഇവയിൽ പ്രധാനികൾ പിഗ്മി കടൽക്കുതിരകളാണ്. ഈ പ്രവൃത്തിയിലൂടെ കടൽക്കുതിരകൾ ശത്രുക്കളിൽ നിന്നും രക്ഷനേടുന്നു. 



</doc>
<doc id="208421" url="https://ml.wikipedia.org/wiki?curid=208421" title="കൊറ്റമം">
കൊറ്റമം

എറണാകുളം ജില്ലയിലെ മലയാറ്റൂർ-നീലീശ്വരം ഗ്രാമപഞ്ചായത്തിൽപ്പെടുന്ന ഒരു പ്രദേശമാണ് കൊറ്റമം. പെരിയാറിന്റെ തീരത്താണ് കൊറ്റമം സ്ഥിതിചെയ്യുന്നത്. അങ്കമാലിയിൽ നിന്ന് 9ഉം കാലടിയിൽ നിന്ന് 2.9ഉം കിലോമീറ്റർ ആണ് കൊറ്റമത്തേക്കുള്ള ദൂരം. മലയാറ്റൂർ കുരിശുമുടിയിലേക്ക് പോകുന്നത് ഇത് വഴിയാണ്.

കിഴക്ക് കമ്പനിപടിയും, പടിഞ്ഞാറ് കൊറ്റമം തോടും, വടക്ക് കളംബാട്ടുപുരവും ആണ് കൊറ്റമത്തിന്റെ അതിരുകൾ. തെക്ക് വശത്ത് കൂടെ ആണ് പെരിയാർ ഒഴുകുന്നത്‌ .
കൊറ്റമത്തെ പ്രസിദ്ധമാക്കുന്നത് വിശുദ്ധ റോക്കി പുണ്യവാന്റെ നാമത്തിലുള്ള കപ്പേളയാണ്. കൊറ്റമം ജംഗ്ഷനിൽ തന്നെയാണ് കപ്പേള സ്ഥിതി ചെയ്യുന്നത്. രോഗ ശാന്തിക്കായി അനേകം പേർ ഇവിടെ വന്നു പ്രാർഥിക്കാറുണ്ട്. 

സെൻറ് ജോസഫ്‌ എൽ.പി. സ്കൂൾ, എസ്.എൻഡി.പി. ഹൈസ്കൂൾ, നീലീശ്വരം എന്നിവയാണ് പ്രധാന വിദ്യാഭ്യാസസ്ഥാപനങ്ങൾ.




</doc>
<doc id="208423" url="https://ml.wikipedia.org/wiki?curid=208423" title="മൈസൂർ ജില്ല">
മൈസൂർ ജില്ല

ഇന്ത്യൻ സംസ്ഥാനമായ കർണാടകത്തിലെ ഒരു ജില്ലയാണ് മൈസൂർ ജില്ല. മൈസൂരു ആണ് ഇതിന്റെ ആസ്ഥാനം. 7 താലൂക്കുകൾ ഉള്ള മൈസൂർ ജില്ല രൂപീകരിച്ചത് 1956 നവംബർ ഒന്നിനാണ്. 1998 വരെ ഇപ്പോഴത്തെ ചാമരാജനഗർ ജില്ല മൈസൂർ ജില്ലയുടെ ഭാഗമായിരുന്നു. ജനസംഖ്യ -2,641,027.വിസ്തീർണ്ണം 6,827 ച.കി.മീ. (2,636 sq mi).



</doc>
<doc id="208429" url="https://ml.wikipedia.org/wiki?curid=208429" title="ഡയോഫാന്റസ്">
ഡയോഫാന്റസ്

ഗ്രീക്ക് ഗണിതശാസ്ത്രജ്ഞനായ ഡയോഫാന്റസ് എ.ഡി. 250-നോടടുത്ത് അലക്സാൺഡ്രിയയിൽ ജീവിച്ചിരുന്നു എന്നു കരുതപ്പെടുന്നു. ഇദ്ദേഹത്തിന്റെ വ്യക്തിജീവിതത്തെക്കുറിച്ച് വ്യക്തമായ വിവരങ്ങൾ ലഭ്യമല്ല.

ബീജഗണിത(algebra)ത്തിലെ ആദ്യകാല കൃതികളിലൊന്നായ അറിത്തമെറ്റിക്കയുടെ രചയിതാവ് എന്ന നിലയിലാണ് ഡയോഫാന്റസ് ഗണിതശാസ്ത്രരംഗത്ത് പ്രസിദ്ധനായത്. 13 വാല്യങ്ങളടങ്ങിയ ഈ ഗ്രന്ഥം ബീജഗണിതീയ പ്രശ്നനിർധാരണങ്ങളുടെ ഒരു സമഗ്ര ശേഖരമാണ്. ഇവയിൽ 
എന്നിവയുൾപ്പെടെ ആറു വാല്യങ്ങൾ മാത്രമേ ഇപ്പോൾ നിലവിലുള്ളൂ. നിർധാരണത്തിലൂടെ ഏകമാത്ര മൂല്യം (unique value) നൽകുന്ന നിയത സമവാക്യങ്ങളും (determination equation) ഒന്നിലേറെ മൂല്യങ്ങൾ നൽകുന്ന അനിയത സമവാക്യങ്ങളും അറിത്തമെറ്റിക്കയിൽ പ്രതിപാദിച്ചു കാണുന്നു. നിയത സമവാക്യങ്ങളുടെ നിർധാരണവുമായി ബന്ധപ്പെട്ട പരാമർശങ്ങൾ ബാബിലോണിയക്കാർ മുമ്പുതന്നെ നടത്തിയിട്ടുണ്ടെങ്കിലും അനിയത വിഭാഗത്തിലെ വിശദീകരണങ്ങൾ ഡയോഫാന്റസിന്റെ മൗലിക സംഭാവനയായിട്ടാണ് കണക്കാക്കപ്പെടുന്നത്. ക്രമനിബദ്ധമായ പഠനങ്ങളിലൂടെ ഇത്തരം സമവാക്യങ്ങൾക്ക് സംഖ്യാത്മക (numerical) നിർധാരണ മൂല്യങ്ങൾ കണ്ടുപിടിക്കാൻ കഴിഞ്ഞു എന്നതാണ് ഇദ്ദേഹത്തിന്റെ സംഭാവനയായി കരുതാവുന്നത്.

നിർധാരണ മൂല്യങ്ങൾ പൂർണ സംഖ്യകൾ (whole numbers) ആയി കണ്ടെത്താൻ ഉദ്ദേശിച്ചുള്ള, ഒന്നിലേറെ അജ്ഞാതരാശികളോടുകൂടിയ ബഹുപദ(polynomial) സമവാക്യങ്ങൾ "ഡയോഫാന്റൈൻ സമവാക്യങ്ങൾ" എന്നും പ്രസ്തുത മേഖലയിലെ നിർധാരണ രീതി "ഡയോഫാന്റൈൻ വിശ്ലേഷണം (analysis)" എന്നും പിൽക്കാലത്ത് അറിയപ്പെട്ടു. 17-ആം നൂറ്റാണ്ടിൽ രൂപം കൊണ്ട സംഖ്യാസിദ്ധാന്തത്തിന്റെ(number theory) മുഖ്യമേഖലകളിലൊന്നാണ് ഡയോഫാന്റൈൻ സമവാക്യങ്ങളെക്കുറിച്ചുള്ള പഠനം. അജ്ഞാത രാശിക്ക് സംക്ഷേപ രൂപം അവലംബിച്ചു കൊണ്ടുള്ള സിംബോളിക് ബീജഗണിതത്തിനും സിങ്കൊപേറ്റഡ് (syncopated) ബീജഗണിതത്തിനും തുടക്കമിട്ടത് ഡയോഫാന്റസാണ്.

അറബികളുടെ ഗണിതീയ ചിന്തകളേയും, പരോക്ഷമായി യൂറോപ്യൻ ഗണിതശാസ്ത്രത്തിന്റെ വികാസത്തേയും വളരെ സ്വാധീനിച്ചിട്ടുള്ള കൃതിയാണ് അറിത്തമെറ്റിക്ക. ഫെർമ, ഓയലർ, ഗൗസ് എന്നീ പ്രമുഖ ഗണിതശാസ്ത്രജ്ഞരുടെ ഗവേഷണങ്ങളുടെ തുടക്കം ഡയോഫാന്റസിന്റെ പഠനങ്ങളെ അടിസ്ഥാനപ്പെടുത്തിയായിരുന്നു.



</doc>
<doc id="208431" url="https://ml.wikipedia.org/wiki?curid=208431" title="ഷിമോഗ">
ഷിമോഗ

ഇന്ത്യൻ സംസ്ഥാനമായ കർണാടകത്തിലെ ഒരു പട്ടണമാണ്‌ ഷിമോഗ (ശിവമൊഗ്ഗ (ಶಿವಮೊಗ್ಗ) എന്ന് കന്നഡയിൽ) . ഷിമോഗ ജില്ലയുടെയും ഷിമോഗ ലോക്സഭാ മണ്ഡലം,ഷിമോഗ റൂറൽ, ഷിമോഗ എന്നീ നിയമസഭാ മണ്ഡലങ്ങളുടേയും ആസ്ഥാനമായ ഈ നഗരം കർണാടക സംസ്ഥാനത്തെ അഞ്ചാമത്തെ വലിയ പട്ടണമാണ്‌ .


</doc>
<doc id="208439" url="https://ml.wikipedia.org/wiki?curid=208439" title="മടിക്കേരി">
മടിക്കേരി

ഇന്ത്യൻ സംസ്ഥാനമായ കർണാടകത്തിലെ കൊടക് ജില്ലയുടെ ആസ്ഥാനമാണ് മടിക്കേരി. ഒരു പ്രമുഖ വിനോദസഞ്ചാര- സുഖവാസ കേന്ദ്രം കൂടിയാണിത്. മനോഹരമായ ഭൂപ്രകൃതിയോടുകൂടിയ സ്ഥലമാണ് മടിക്കേരി. സമുദ്രനിരപ്പിൽ നിന്ന് 1170 മീറ്റർ ഉയരത്തിൽ സ്ഥിതി ചെയ്യുന്ന ഇവിടുത്തെ താപനില 8 സെൽഷ്യസിനും 27 സെൽഷ്യസിനും ഇടയിലാണ്. ഇന്ത്യയിലെ സ്‌കോട്ട്‌ലാന്റ് എന്നാണ് ഈ സ്ഥലം അറിയപ്പെടുന്നത്.


</doc>
<doc id="208448" url="https://ml.wikipedia.org/wiki?curid=208448" title="വാട്ട്ഫോർ">
വാട്ട്ഫോർ

കാനഡയിലെ വാട്ടർലൂ സർവകലാശാലയിൽ വികസിപ്പിച്ച ഫോർട്രാൻ പ്രോഗ്രാമിങ്ഭാഷയുടെ കമ്പൈലറാണ് വാട്ട്ഫോർ (WATFOR - WATerloo FORTRAN). വാട്ട്ഫോറിന്റെ ഇടക്കാലത്തുള്ള പതിപ്പുകൾ വാട്ട്ഫൈവ് (WATFIV - WATerloo FORTRAN IV എന്ന തിന്റെ ചുരുക്കം) എന്ന പേരിൽ അറിയപ്പെട്ടിരുന്നു. 1960-കളുടെ അവസാനം മുതൽ 90-കൾ വരെ വാട്ട്ഫോർ ഉപയോഗത്തിലിരുന്നു. 

മുൻകാല ഫോർട്രാൻ കമ്പൈലറുകൾ അനുവർത്തിച്ചിരുന്ന മൂന്നു ഘട്ടങ്ങളായുള്ള (കമ്പൈലിങ്, ലിങ്കിങ്, പ്രവർത്തിപ്പിക്കൽ) പ്രോഗ്രാം പ്രവർത്തിപ്പിക്കൽ രീതിയെ, ഒറ്റഘട്ടത്തിലേക്കൊതുക്കി എന്നതാണ് ഈ കമ്പൈലറിന്റെ പ്രധാനപ്രത്യേകത. അതുകൊണ്ട്, വിദ്യർത്ഥികൾക്ക് കമ്പ്യൂട്ടർ പ്രോഗ്രാമിങ് പഠിപ്പിക്കുന്നതിനായി ഇത് വ്യാപകമായി ഉപയോഗിക്കപ്പെട്ടു.

വാട്ടർലൂ സർവകലാശാലയുമായി ബന്ധപ്പെട്ട വാട്കോം എന്ന കമ്പനിയാണ് വാട്ട്ഫോറിന്റെ വികസനം 1990-കളുടെ തുടക്കം വരെ നടത്തിയിരുന്നത്. 1994-ൽ വാട്ട്കോമിനെ പവർസോഫ്റ്റ് ഏറ്റെടുക്കുകയും 95-ൽ പവർസോഫ്റ്റ്, സൈബേസുമായി ലയിക്കുകയും ചെയ്തു. 2003-ൽ വാട്ട്കോം സി/സി++, ഫോർട്രാൻ കമ്പൈലറുകളെ സൈബേസ് സ്വതന്ത്രാനുമതിയിൽ പ്രസിദ്ധീകരിച്ചു. നിലവിൽ ഓപ്പൺവാട്ട്കോം എന്ന സ്വതന്ത്രസമൂഹമാണ് ഈ കമ്പൈലറുകൾ പരിപാലിക്കുന്നത്.

1960-കളുടെ തുടക്കത്തിൽ സർവകലാശാലകളിൽ കമ്പ്യൂട്ടർ ശാസ്ത്രവിദ്യാഭ്യാസം ആരംഭിക്കുകയും പ്രോഗ്രാമിങ് ഭാഷകൾ പഠിപ്പിക്കാനാരംഭിക്കുകയും ചെയ്തു. ഐ.ബി.എം. രൂപകൽപന ചെയ്ത പ്രോഗ്രാമിങ് ഭാഷയായ ഫോർട്രാന്റെ കമ്പൈലറുകൾക്ക് അക്കാലത്ത് ചില ന്യൂനതകളുണ്ടായിരുന്നു. വേഗതയില്ലാത്തതും പ്രശ്നസാധ്യതയുള്ളതുമായ മൂന്നു ഘട്ടങ്ങൾ ബാച്ച് പ്രോസസിങ് രീതിയിൽ നടത്തിയാണ് പ്രോഗ്രാമുകൾ പ്രവർത്തിപ്പിക്കേണ്ടിയിരുന്നത്. ആദ്യഘട്ടത്തിൽ കമ്പൈലർ, ഫോർട്രാൻ ഭാഷയിലെഴുതിയ സോഴ്സ് കോഡിനെ സ്വീകരിച്ച് ഓബ്ജക്റ്റ് കോഡ് ആക്കി മാറ്റുന്നു. രണ്ടാം ഘട്ടത്തിൽ ഈ ഓബ്ജക്റ്റ് കോഡിനെ ഒരു ലിങ്കർ ഉപയോഗിച്ച് പൊതുഫങ്ഷനുകളടങ്ങിയ ലൈബ്രറികളുമായി ബന്ധിപ്പിച്ച് സമ്പൂർണ്ണപ്രോഗ്രാം ആക്കി മാറ്റുകയും ചെയ്യുന്നു. അവസാനം ഈ പ്രോഗ്രാമിനെ ആവശ്യാനുസരണം പ്രവർത്തിപ്പിച്ച് ഫലം നേടുന്നു. ഇത്തരത്തിലുള്ള ഓരോ ഘട്ടത്തിലും മിക്കവാറും ഒരു പുതിയ കൂട്ടം പഞ്ച്ഡ് കാർഡുകളോ ടേപ്പോ ഉപയോഗിക്കണമായിരുന്നു. വാണിജ്യാവശ്യങ്ങൾക്കായി നിർമ്മിക്കുന്ന പ്രോഗ്രാമുകൾക്ക് ഡാറ്റാ ഇൻപുട്ടുകൾ മാറ്റിമാറ്റി നൽകി ഇതിലെ മൂന്നാംഘട്ടം മാത്രം ആവർത്തിച്ച് ഫലം നേടാമായിരുന്നു. എന്നാൽ പ്രോഗ്രാമിങ് വിദ്യാർത്ഥികളുടെ ആവശ്യങ്ങൾ തികച്ചും വ്യത്യസ്തമായിരുന്നു. അവരുടെ പ്രോഗ്രാമുകൾ സാധാരണയായി വളരെ ചെറുതും, മിക്കവാറും തെറ്റുണ്ടാവാൻ സാധ്യതയുള്ളതുമായിരുന്നു. തെറ്റുകൾ പരിഹരിച്ച് ഒരിക്കൽ പ്രവർത്തിപ്പിച്ചുകഴിഞ്ഞാൽ പിന്നീടത് ഉപയോഗിക്കുകയേയില്ല.
തെറ്റുകൾ പരിഹരിക്കുന്നതിനായി മെല്ലെയുള്ള ഈ ഘട്ടങ്ങൾ ആവർത്തിക്കേണ്ടിവന്നിരുന്നു എന്നത് വളരെ സമയനഷ്ടത്തിനിടയാക്കുമായിരുന്നു.

1961-ൽ മേൽപ്പറഞ്ഞ ഘട്ടങ്ങളിൽ ചിലത് സംയോജിപ്പിച്ചുകൊണ്ട്, ഐ.ബി.എം. 1620 കമ്പ്യൂട്ടറിനുവേണ്ടിയുള്ള ഫോർഗോ (FORGO) എന്ന ഒരു സങ്കേതം വിസ്കോൺസിൻ യൂനിവേഴ്സിറ്റി വികസിപ്പിച്ചിരുന്നു. സമാനമായ ഒരു പരീക്ഷണം ഐ.ബി.എം. 7090 കമ്പ്യൂട്ടറിനുവേണ്ടി പർഡ്യൂ സർവകലാശാലയും നടത്തിയിരുന്നു. ഈ സങ്കേതം പഫ്റ്റ് (PUFFT) എന്നാണ് അറിയപ്പെട്ടിരുന്നത്.
1965-ലെ വേനൽക്കാലത്ത് വാട്ടർലൂ സർവകലാശാലയിലെ ഗസ് ജെർമൻ, ജെയിംസ് ജി. മിച്ചൽ, റിച്ചാഡ് ഷേർലി, റോബർട്ട് സാങ്കേ എന്നീ നാലു ബിരുദവിദ്യാർത്ഥികൾ പീറ്റർ ഷാന്റ്സിന്റെ നേതൃത്വത്തിൽ ഐ.ബി.എം. 7040 കമ്പ്യൂട്ടറിനുവേണ്ടി ഒരു ഫോർട്രാൻ കമ്പൈലർ വികസിപ്പിച്ചു. ഇതാണ് വാട്ട്ഫോർ. അതിവേഗത്തിലുള്ള കമ്പൈലിങ്ങും, കമ്പൈൽ ചെയ്യുന്ന സമയത്തും പ്രവർത്തിപ്പിക്കുന്ന സമയത്തുമുള്ള പ്രോഗ്രാമിലെ തെറ്റുകൾ കണ്ടെത്താനുള്ള ഫലപ്രദമായ സൗകര്യങ്ങളുമായിരുന്നു ഈ കമ്പൈലർ സൃഷ്ടിക്കുപിന്നിലെ പ്രധാന ലക്ഷ്യങ്ങൾ. ഈ കമ്പൈലറിലിൽ ലിങ്കിങിന് പ്രത്യേകഘട്ടം ഉണ്ടായിരുന്നില്ല. അതുകൊണ്ട് സിന്റാക്സ് കുഴപ്പങ്ങളൊന്നുമില്ലാത്ത ഫോർട്രാൻ പ്രോഗ്രാമുകൾ നേരിട്ട് പ്രവർത്തിക്കുമായിരുന്നു. പ്രൊഫസർ ജെ. വെസ്ലി ഗ്രാഹാം ആയിരുന്നു ഈ പദ്ധതിക്ക് മേൽനോട്ടം വഹിച്ചിരുന്നത്.

ലളിതമായ ഒറ്റഘട്ടമുള്ള ഈ പ്രക്രിയ പുതിയ പ്രോഗ്രാമർമാർക്ക് കാര്യമായ സമയവും കമ്പ്യൂട്ടർ വിഭശേഷിയും ചെലവാക്കാതെ പ്രോഗ്രാമിങ് പഠിക്കുന്നതിന് ഏറെ സഹായിച്ചു. പ്രോഗ്രാമിൽ ചരങ്ങൾ നിർവചിക്കാതെ ഉപയോഗിക്കുക എന്നത് തുടക്കക്കാരായ പ്രോഗ്രാമർമാർക്ക് സാധാരണ സംഭവിക്കുന്ന തെറ്റാണ്. നിർവചിക്കാത്ത ചരങ്ങളെ കണ്ടെത്തുന്നതിന് നൂതനമായ ഒരു രീതിയാണ് വാട്ട്ഫോറിൽ ഉപയോഗിച്ചിരുന്നത്. ചരങ്ങൾ ശേഖരിക്കുന്ന മെമ്മറി സ്ഥാനത്തെ പാരിറ്റി ബിറ്റിനെ തെറ്റായി രേഖപ്പെടുത്തുകയും ചരങ്ങളിൽ നിന്നും വിവരങ്ങൾ വായിക്കുമ്പോളുണ്ടാകുന്ന പാരിറ്റി എറർ ഇന്ററപ്റ്റിനെ കൈകാര്യം ചെയ്തുകൊണ്ട് നിർവചിക്കാത്ത ചരങ്ങളെ കണ്ടെത്തി ഉപയോക്താവിന് സന്ദേശം രീതിയായിരുന്നു ഇത്. സി.പി.യുവിന് കാര്യമായ പ്രവർത്തനഭാരം ഏൽപ്പിച്ചിരുന്നില്ലെന്നത് ഈ രീതിയുടെ മേന്മയായിരുന്നു.

വാട്ട്ഫോർ വളരെപ്പെട്ടെന്ന് പ്രശസ്തിയാർജ്ജിക്കുകയും 75-ഓളം സ്ഥാപനങ്ങളിലെ ഐ.ബി.എം. 7040 സിസ്റ്റങ്ങളിൽ അത് ഉപയോഗിക്കാനാരംഭിക്കുകയും ചെയ്തു.

1966-ൽ വാട്ടർലൂ സർവകലാശാല, നിലവിലെ ഐ.ബി.എം. 7040 കമ്പ്യൂട്ടറിനു പകരം വേഗതയേറിയ ഐ.ബി.എം. സിസ്റ്റം/360 സ്ഥാപിക്കാൻ തീരുമാനിച്ചു. എന്നാൽ പഴയ കമ്പ്യൂട്ടറിലെ സോഫ്റ്റ്‌വേർ ഇതിനനുരൂപമല്ലായിരുന്നു. അതുകൊണ്ട് ഐ.ബി.എം. 360-നുവേണ്ടി ഫോർട്രാൻ കമ്പൈലർ എഴുതാനായി സർവകലാശാലയിലെ പൂർണ്ണസമയജോലിക്കാരും ബിരുദവിദ്യാർത്ഥികളുമടങ്ങുന്ന ഒരു സംഘം രൂപീകരിക്കപ്പെട്ടു. ബെറ്റി ഷ്മിഡ്, പോൾ ഡെർക്സെൻ, പോൾ ക്രെസ്സ്, ലോതർ കെ. നെദ് കെസൽഹട്ട്, ബിൽ കൈൻഡ്ട്രീ, ഡെറെക് മീക്ക്, മൈക്ക് ഡോയൽ, റോഡ് മിൽനി, റോൺ ഹർഡാൽ, ലിൻ വില്യംസ് എന്നിവരായിരുന്നു ഈ സംഘത്തിലെ അംഗങ്ങൾ. 1967-ന്റെ തുടക്കത്തിൽ ഇവർ ഐ.ബി.എം. 360-നുവേണ്ടിയുള്ള വാട്ട്ഫോർ തയ്യാറാക്കി. സർവകലാശാലകൾ, കോളേജുകൾ, വാണിജ്യസ്ഥാപനങ്ങൾ, സർക്കാർ സ്ഥാപനങ്ങൾ എന്നിങ്ങനെ ഐ.ബി.എം. 360-ലേക്ക് കൂടുമാറിയ പലസ്ഥാപനങ്ങളും വാട്ട്ഫോർ 360 ഉപയോഗിക്കാനും ആരംഭിച്ചു.

ഷെയർ യൂസർ ഗ്രൂപ്പ് ഫോർട്രാൻ കമ്മിറ്റിയടക്കമുള്ള ഉപയോക്താക്കളുടെ നിർദ്ദേശമനുസരിച്ച് 1968-ൽ വികസിപ്പിച്ച പുതിയ പതിപ്പാണ് വാട്ട്ഫൈവ്. ക്യാരക്റ്റർ ചരങ്ങൾ, ഡയറക്റ്റ് ആക്സസ് ഇൻപുട്ട് ഔട്ട്പുട്ട് തുടങ്ങിയ പുതിയ സവിശേഷതകൾ വാട്ട്ഫൈവിൽ ഉൾക്കൊള്ളിച്ചിട്ടുണ്ടായിരുന്നു. ഡേറ്റാപ്രോയുടെ ബഹുമതിപ്പട്ടികയിൽ 1975, 76 വർഷങ്ങളിൽ വാട്ട്ഫൈവ് സ്ഥാനം പിടിച്ചിരുന്നു. ബെർണി മർഫി, മാർട്ടിൻ വൈസ്മാൻ, യ്വോൻ ജോൺസൻ തുടങ്ങിയവരും വാട്ട്ഫൈവിന്റെ വികസനത്തിലും നവീകരണത്തിലും പങ്കെടുത്തിരുന്നു.

WATFIV എന്നത് വാട്ട്ഫൈവ് എന്നാണ് ഉച്ചരിക്കുന്നതെങ്കിലും വാട്ടർലൂ ഫോർട്രാൻ IV എന്നതിന്റെ ചുരുക്കമായതിനാൽ വാട്ട്ഫോർ എന്നും ഉച്ചരിക്കാറുണ്ട്.

സർവകലാശാലകളും മറ്റു സ്ഥാപനങ്ങളും ഈ കമ്പൈലറുകൾ വ്യാപകമായി ഉപയോഗിക്കാനാരംഭിക്കുകയും വാട്ട്ഫോർ ശൈലിയിൽ മറ്റനേകം ഉൽപ്പന്നങ്ങൾ വികസിപ്പിക്കുകയും ചെയ്തു. ഉദാഹരണത്തിന് കൊബോളിന്റെ ഒരു പതിപ്പ് വാട്ട്ബോൾ എന്ന പേരിലാണ് പുറത്തിറക്കപ്പെട്ടത്. "വിദ്യാഭ്യാസരംഗത്തെ കമ്പ്യൂട്ടർ ഉപയോഗത്തെ വിപ്ലവാത്മകമായി മാറ്റിമറിച്ച ഒന്നായിരുന്നു വാട്ട്ഫോർ എന്നുപറഞ്ഞാൽ ഒട്ടുംതന്നെ അതിശയോക്തിയില്ല" എന്നാണ് പ്രശസ്ത വിവരസാങ്കേതികഗ്രന്ഥകർത്താവായ 
ഡാനിയെൽ മെക്‌ക്രാക്കൻ അഭിപ്രായപ്പെട്ടത്. ഒരുകാലത്ത് മൂവ്വായിരത്തിലധികം മിനി-മെയിൻഫ്രെയിം കമ്പ്യൂട്ടറുകളിലും ഒരു ലക്ഷത്തിലധികം മൈക്രോകമ്പ്യൂട്ടറുകളിലും അനുമതിപ്രകാരമുള്ള വാട്ട്ഫോർ സോഫ്റ്റവെയർ ഉൽപ്പങ്ങൾ പ്രവർത്തിച്ചിരുന്നു.

1974-ൽ, ഐ.ബി.എം. കമ്പ്യൂട്ടറുകൾക്കുവേണ്ടിയുള്ള കമ്പൈലറിന് സമാനമായ ഗുണഗണങ്ങളോടുകൂടിയ ഒരു കമ്പൈലർ ഡി.ഇ.സിയുടെ പി.ഡി.പി.-11 കമ്പ്യൂട്ടറിനുവേണ്ടി തയ്യാറാക്കി. ഇതാണ് വാട്ട്ഫോർ-11. 

ഘടനാപരമായ പ്രോഗ്രാമിങ് പിന്തുണക്കുന്നതിനുള്ള codice_1 , codice_2, codice_3 തുടങ്ങിയ പ്രോഗ്രാം ഖണ്ഡങ്ങൾ വാട്ട്ഫൈവ് കമ്പൈലറിൽ കൂട്ടിച്ചേർത്ത് തയ്യാറാക്കിയ പതിപ്പാണ് വാട്ട്ഫൈവ്-എസ്. ഇതും 1974-ൽത്തന്നെ പുറത്തിറങ്ങി. വാട്ട്ഫോർ-11-നോടൊപ്പം ഈ സവിശേഷതകൾ കൂട്ടിച്ചേർത്ത വാട്ട്ഫോർ-11എസ്. കുറച്ചുമാസങ്ങൾക്കുശേഷംതന്നെ പുറത്തിറങ്ങി. തുടക്കത്തിലുണ്ടായിരുന്ന ഘടനാപരമായ പ്രോഗ്രാമിങ് സവിശേഷതകൾ, പിൽക്കാലത്ത് കൂടുതൽ നിർദ്ദേശങ്ങൾ ചേർത്ത് പരിഷ്കരിക്കപ്പെട്ടു. വാട്ട്ഫൈവിനെ 1980-ൽ ബ്രൂസ് ഹേയും, വാട്ട്ഫോർ-11എസിനെ 1981-ൽ ജാക്ക് ഷ്യൂലറുമാണ് ഇത്തരത്തിൽ പരിഷ്കരിച്ചത്.

1970-കളിൽ ആൻസി എക്സ്.3ജെ.3 ഉപസമിതി (ഫോർട്രാൻ ഭാഷാമാനകവിഭാഗം) ഫോർട്രാൻ ഭാഷക്ക് ഒരു പുതിയ മാനകരൂപം (ഫോർട്രാൻ 77) വികസിപ്പിച്ചു. 1978-ലാണ് ഇത് ഔദ്യോഗികമായി അംഗീകരിക്കപ്പെട്ടത്. ഈ മാനകമനുസരിച്ച് ഫോർട്രാൻ ഭാഷയിൽ നിരവധി പുതിയ നിർദ്ദേശങ്ങൾ ഉൾക്കൊള്ളിച്ചു. ഇതിനു മുമ്പത്തെ മാനകമായ ഫോർട്രാൻ 66 വളരെച്ചെറിയ ഒരു പ്രമാണമായിരുന്നു. അക്കാലത്ത് നിലവിലിരുന്ന കമ്പൈലറുകളിൽ വളരെക്കുറച്ചെണ്ണം മാത്രമേ ആ മാനകപ്രകാരമുണ്ടായിരുന്നുള്ളൂ. ഉദാഹരണമായി വാട്ട്ഫൈവും വാട്ട്ഫോർ-11-മൊക്കെ ഐ.ബി.എമ്മിന്റെ ഫോർട്രാൻ-IV അടിസ്ഥാനമാക്കിയുള്ളതായിരുന്നു.

ഫോർട്രാൻ 77 മാനകപ്രകാരം പ്രോഗ്രാമുകൾ എഴുതപ്പെടാനാരംഭിച്ചതോടെ പുതിയ മാനകത്തിലെ സവിശേഷതകൾ ഉൾക്കൊള്ളിച്ചുകൊണ്ടുള്ള ഒരു വാട്ട്ഫോർ കമ്പൈലറിന് ആവശ്യമേറി. ഫോർട്രാൻ 77 മാനകപ്രകാരമുള്ള കമ്പൈലർ നിർമ്മിക്കുന്നതിനുള്ള ഒരു പദ്ധതി 1983-ൽ വാട്ട്കോം സിസ്റ്റംസിൽ ആരംഭിച്ചു. ജാക്ക് ഷ്യൂലറുടെ നേതൃത്വത്തിൽ വാട്ട്കോം ജോലിക്കാരും വാട്ടർലൂ സർവകലാശാലയുടെ കോ-ഓപ്പറേറ്റിവ് കമ്പ്യൂട്ടർ സയൻസ് പരിപാടിയിലെ ബിരുദവിദ്യാർത്ഥികളും വാട്ട്ഫോർ-77 എന്ന ഈ കമ്പൈലറിന്റെ വികസനപ്രക്രിയയിൽ പങ്കുചേർന്നു. ഗെനോ ചോഷ്ചി, ഫ്രെഡ് ക്രിഗ്ഗർ, ജോൺ ദാംസ്, ജിം ഗ്രഹാം, ജാക്ക് ഷ്യൂലർ, അന്തോണി സിയാൻ, പോൾ വാൻ ഊർഷോട്ട് എന്നിവരാണ് ഇതിനുപിന്നിൽ പ്രവർത്തിച്ചവരിലെ പ്രധാനികൾ.

ആദ്യകാല വാട്ട്ഫോർ കമ്പൈലറുകൾ പൂർണ്ണമായും യന്ത്രബന്ധിതമായ അസെംബ്ലിഭാഷയിലായിരുന്നു തയ്യാറാക്കപ്പെട്ടിരുന്നത്. ഇതിൽ നിന്നും വ്യത്യസ്തമായി വാട്ട്ഫോർ-77-ന്റെ കുറേ ഭാഗവും ഒരു വഹനീയമായ ഭാഷയിലാണ് (portable systems language) എഴുതിയത്. അതുകൊണ്ട് വിവിധ കമ്പ്യൂട്ടർ വ്യൂഹങ്ങൾക്കുവേണ്ടി ഈ കമ്പൈലർ ഒരുക്കുന്നത് വളരെ എളുപ്പമായിരുന്നു. വാട്ട്ഫോർ-77-ന്റെ ആദ്യപതിപ്പ് ഐ.ബി.എം. 370 കമ്പ്യൂട്ടറുകൾക്കായായിരുന്നു തയ്യാറാക്കപ്പെട്ടത്. വേഗത കണക്കിലെടുത്ത്, പ്രോഗ്രാം പ്രവർത്തനസമയത്തെ പല ധർമ്മങ്ങളും (നിർവചിക്കാത്ത ചരങ്ങൾ കണ്ടെത്തുക, സബ്സ്ക്രിപ്റ്റ് ഇവാല്യുവേഷൻ, ആന്തരിക ഫങ്ഷനുകൾ തുടങ്ങിയവ) അസെംബ്ലി ഭാഷയിൽത്തന്നെയാണ് എഴുതിയിരുന്നത്.

1984 സെപ്റ്റംബറിൽ വാട്ട്ഫോർ-77-ന്റെ ആദ്യപതിപ്പ് വാട്ടർലൂ സർവകലാശാലയിലെ കമ്പ്യൂട്ടിങ് സെർവീസെസ് വിഭാഗത്തിൽ ഇൻസ്റ്റോൾ ചെയ്തു. വി.എം./എസ്.പി. സി.എം.എസ്. ഓപ്പറേറ്റിങ് സിസ്റ്റത്തിലോടുന്ന ഐ.ബി.എം. 370 കമ്പ്യൂട്ടറിനുവേണ്ടിയുള്ള പതിപ്പായിരുന്നു ഇത്.

ഐ.ബി.എം. പി.സിക്കു വേണ്ടിയുള്ള വാട്ട്ഫോർ-77 കമ്പൈലർ ഒരുക്കുന്നതിനുവേണ്ടിയുള്ള ഒരു പദ്ധതി 1984 മേയ് മാസത്തിൽ ആരംഭിച്ചിരുന്നു. ഗെനോ കോസ്ഷി, ഫ്രെഡ് ക്രിഗർ, ടിം ഗാൽവിൻ, ഏതോസ് കസാപി, ജാക്ക് ഷ്യൂലർ, ടെറി സ്കോമോറോവ്സ്കി, ബ്രയാൻ സ്റ്റെച്ചർ എന്നിവരായിരുന്നു ഈ പദ്ധതിയിൽ പങ്കാളികളായിരുന്നത്. വാട്ട്ഫോറിന്റെ ഈ പതിപ്പ്, 1985 ഏപ്രിലിൽ വാട്ടർലൂ സർവകലാശാലയിൽ ഇൻസ്റ്റോൾ ചെയ്തു. ഈ പതിപ്പ്, ഐ.ബി.എം. പി.സി. ഡോസ് 2.0 ഓപ്പറേറ്റിങ് സിസ്റ്റത്തിലോടുന്ന 256കെ ഐ.ബി.എം. പി.സികളിൽ ഓടുമായിരുന്നു. ഇതിനായി പ്രത്യേകം ഫ്ലോട്ടിങ് പോയിന്റ് ഹാർഡ്വെയറിന്റെ ആവശ്യവുമുണ്ടായിരുന്നില്ല.
1985 ശരത്കാലത്ത് ഐ.ബി.എം. ജപ്പാനുവേണ്ടി, വാട്ട്ഫോർ-77-ന്റെ ജാപ്പനീസ് പതിപ്പും തയ്യാറാക്കി. ഐ.ബി.എം. ജെ.എക്സ്. കമ്പ്യൂട്ടറിലുപയോഗിക്കുന്ന ഈ പതിപ്പ്, പിഴസന്ദേശങ്ങൾ ജാപ്പനീസ് ഭാഷയിൽ നൽകിയിരുന്നു. ഇതിനുപുറമേ കഞ്ചി, ഹിരാഗന, കതാകന എന്നീ ലിപികൾ ചരനാമങ്ങൾക്കും ക്യാരക്റ്റർ സ്ട്രിങ്ങുകൾക്കും ഉപയോഗിക്കാനും സാധിച്ചിരുന്നു. ജെ.എക്സിനുവേണ്ടി, ഫോർട്രാൻ ഭാഷയുടെ റെഫറൻസ് മാനുവലും കമ്പൈലർ യൂസർ ഗൈഡും ജാപ്പനീസ് ഭാഷയിലേക്ക് പരിഭാഷ ചെയ്യുകയും ചെയ്തിരുന്നു. ഇതേ ഗുണങ്ങളോടുകൂടിയുള്ള മറ്റൊരു വാട്ട്ഫോർ-77 പതിപ്പ് 1988-ൽ ജാപ്പനീസ് ഐ.ബി.എം. പി.എസ്./55 കുടുംബത്തിലുള്ള പെഴ്സണൽ കമ്പ്യൂട്ടറുകൾക്കായും വികസിപ്പിക്കപ്പെട്ടിരുന്നു.

1986 വേനലിൽ വാട്ട്ഫോർ-77-ന്റെ ഐ.ബി.എം. പി.സി. പതിപ്പ്, ക്യു.എൻ.എക്സ്. ഓപ്പറേറ്റിങ് സിസ്റ്റത്തിലോടുന്ന യൂനിസിസ് ഐക്കൺ കമ്പ്യൂട്ടറുകൾക്കുവേണ്ടി പരുവപ്പെടുത്തിയെടുത്തു. ക്യ.എൻ.എക്സ്., പി.സി. ഡോസിൽ നിന്നും തികച്ചും വ്യത്യസ്തമായിരുന്നതിനാൽ വാട്ട്ഫോർ റൺടൈമിന്റെ ചിലഭാഗങ്ങൾ മാറ്റിയെഴുതേണ്ടിയിരുന്നു. ക്യു.എൻ.എക്സിനുവേണ്ടിയുള്ള വാട്ട്ഫോർ-77 ഇതേവർഷം സെപ്റ്റംബറിൽ ലഭ്യമായി.

വി.എം.എസ്. ഓപ്പറേറ്റിങ് സിസ്റ്റത്തിൽ പ്രവർത്തിക്കുന്ന ഡിജിറ്റൽ എക്വിപ്മെന്റ് കോർപ്പറേഷന്റെ വാക്സ് ശ്രേണിയിലുള്ള കമ്പ്യൂട്ടറുകൾക്കായി വാട്ട്ഫോർ-77 തയ്യാറാക്കുന്നതിനായുള്ള പദ്ധതി 1985 വേനലിൽ ആരംഭിക്കുകയും കമ്പൈലർ 1987 മാർച്ചിൽ ലഭ്യമാകുകയും ചെയ്തു.

1992-ൽ വാട്ട്ഫോർ 77 ന്റെ ഒരു പതിപ്പ് എൻ.ഇ.സി. പി.സി.-9801 കുടുംബത്തിലുള്ള പെഴ്സണൽ കമ്പ്യൂട്ടറുകൾക്കുവേണ്ടി വികസിപ്പിച്ചിരുന്നു. ഐ.ബി.എം. പി.എസ്./55-നു വേണ്ടിയുള്ള പതിപ്പിന് സമാനമായ ഒരു പതിപ്പായിരുന്നു ഇത്. ഇന്റൽ 80386, 486 കമ്പ്യൂട്ടറുകൾക്കായി 1992 ജനുവരിയിൽ വാട്ട്ഫോർ-77-ന്റെ ഒരു 32 ബിറ്റ് പതിപ്പും വികസിപ്പിക്കപ്പെട്ടു.
1988-ൽ ഒരു ഓപ്റ്റിമൈസിങ് ഫോർട്രാൻ 77 കമ്പൈലർ വികസിപ്പിക്കാനാരംഭിക്കുകയും വാട്ട്കോം സി കമ്പൈലറിനോട് ചേർന്നുപ്രവർത്തിക്കുന്ന ഓപ്റ്റിമൈസിങ് ഫോർട്രാൻ കമ്പൈലർ 1990-കളുടെ പകുതിയോടെ വികസിപ്പിക്കപ്പെടുകയും ചെയ്തു.

1990 ഒക്ടോബറിൽ വാട്ട്ഫോറിന്റെ 25-ആം വാർഷികം വാട്ടർലൂ സർവകലാശാലയിൽ ആഘോഷിക്കപ്പെട്ടിരുന്നു. വാട്ട്ഫോർ കമ്പൈലറുകളുടെ വികസനത്തിൽ പങ്കുകൊണ്ട നിരവധി പേരുടെ സംഗമവും ഇതിനോടൊപ്പം സർവകലാശാലയിൽ നടന്നു.



</doc>
<doc id="208457" url="https://ml.wikipedia.org/wiki?curid=208457" title="നടുവട്ടം (എറണാകുളം)">
നടുവട്ടം (എറണാകുളം)

എറണാകുളം ജില്ലയിലെ ആലുവ ബ്ലോക്ക് പഞ്ചായത്തിന്റെയും മലയാറ്റൂർ-നീലീശ്വരം പഞ്ചായത്തിന്റെയും കീഴിൽ വരുന്ന ഒരു പ്രദേശമാണ് നടുവട്ടം.

നടുവട്ടം എൽപി സ്ക്കൂൾ ഇവിടെ സ്ഥിതിചെയ്യുന്നു. നടുവട്ടം പള്ളിയാണ് ഇവിടത്തെ പ്രധാന ക്രിസ്ത്യൻ ആരാധനാലയം. മുണ്ടങ്ങാമറ്റം, കുന്നിലങ്ങാടി, നീലീശ്വരം എന്നിവയാണ് നടുവട്ടത്തിന്റെ അയൽഗ്രാമങ്ങൾ.

മലയാറ്റൂർതീർഥാടത്തിനുള്ള വഴിയിൽ വൺവേ തുടങ്ങുന്നത് നടുവട്ടത്തുനിന്നാണ്. നടുവട്ടം നീലീശ്വരം വഴി മലയാറ്റൂർ പള്ളിയിലേക്കും മലയാറ്റൂർ ചീത്തപ്പാറ നടുവട്ടം വഴി തിരിച്ചുമാണ് തിരക്കുള്ള സമയങ്ങളിലെ വാഹന നിയന്ത്രണം ക്രമീകരിച്ചിരിക്കുന്നത്. മഞ്ഞപ്ര നീലീശ്വരം റോഡ്, മഞ്ഞപ്ര മലയാറ്റൂർ റോഡ് എന്നിവയാണ് നടുവട്ടം വഴി കടന്നുപോകുന്ന പ്രധാന റോഡുകൾ.


</doc>
<doc id="208460" url="https://ml.wikipedia.org/wiki?curid=208460" title="തൃക്കടവൂർ മഹാദേവർ ക്ഷേത്രം">
തൃക്കടവൂർ മഹാദേവർ ക്ഷേത്രം

കൊല്ലം ജില്ലയിൽ കൊല്ലം കോർപ്പറേഷനിൽ കടവൂർ ദേശത്താണ് പുരാതനമായ തൃക്കടവൂർ മഹാദേവക്ഷേത്രം സ്ഥിതിചെയ്യുന്നത്. കേരളത്തിലെ പുരാതനമായ നൂറ്റെട്ട് ശിവാലയങ്ങളിൽ പെട്ട ക്ഷേത്രമാണിത്. ഐതിഹ്യമനുസരിച്ച് ഈ ക്ഷേത്രത്തിലെ പ്രധാനപ്രതിഷ്ഠയായ ശിവനെ പ്രതിഷ്ഠിച്ചത് മാർക്കണ്ഡേയമഹർഷിയാണ്. മൃത്യുഞ്ജയഭാവത്തിൽ പടിഞ്ഞാറോട്ട് ദർശനം നൽകുന്ന ശിവന് ഉപദേവതകളായി ഗണപതിയും അയ്യപ്പനും ശ്രീകൃഷ്ണനും നാഗദൈവങ്ങളും കുടികൊള്ളുന്നു. കുംഭമാസത്തിലെ തിരുവാതിര നക്ഷത്രത്തിൽ ആറാട്ടോടുകൂടി സമാപിയ്ക്കുന്ന പത്തുദിവസത്തെ ഉത്സവവും ശിവരാത്രിയുമാണ് ക്ഷേത്രത്തിലെ പ്രധാന ആണ്ടുവിശേഷങ്ങൾ. തിരുവിതാംകൂർ ദേവസ്വം ബോർഡിന്റെ കീഴിലാണ് ഈ മഹാക്ഷേത്രം.

തൃക്കടവൂർ ക്ഷേത്രോത്സവം കേരളത്തിലെ പ്രസിദ്ധ ഉത്സവങ്ങളിൽ ഒന്നാണ്‌. ‘കടവൂർ പത്തെന്ന്‌’ പണ്ടേ പറഞ്ഞു കേൾക്കാറുള്ള, ഇത്‌ കുംഭത്തിലെ തിരുവാതിര ആറാട്ട്‌ വരത്തക്കവിധം കൊടിയേറി പത്തുദിവസമാണ്‌. ഉത്സവത്തിന്‌ മുൻപുള്ള വിളക്കറിയിപ്പിനുമുണ്ട്‌ പ്രത്യേകത. കെട്ടുകായും ആറന്മുളയിലേയും ഉത്സവങ്ങൾക്ക്‌ വള്ളംകളികൾ വർണപകിട്ടേകുമെങ്കിൽ ഇവിടെ തേവള്ളികരക്കാരുടെ കുതിര അഷ്ടമുടിക്കായലിലൂടെ ചാഞ്ചാടിവരുന്നത്‌ നയനാനന്ദകരമായ കാഴ്ചയാണ്‌. ഇത്‌ ഉത്സവം കണ്ട്‌ മതിവരാത്ത മലയാളികളെ മാത്രമല്ല സന്ദർശകരായി എത്തുന്ന വിദേശികളിൽപ്പോലും ഉത്സാഹം പടർത്തും.

കേരളത്തിലെ തലയെടുപ്പുള്ള ആനകളീൽ മുന്നിലാണ് ഈ ക്ഷേത്രത്തിലെ ആനയായ തൃക്കടവൂർ ശിവരാജു


</doc>
<doc id="208461" url="https://ml.wikipedia.org/wiki?curid=208461" title="കുന്നിലങ്ങാടി">
കുന്നിലങ്ങാടി

എറണാകുളം ജില്ലയിലെ ആലുവ ബ്ലോക്ക് പഞ്ചായത്തിന്റെയും മലയാറ്റൂർ-നീലേശ്വരം ഗ്രാമപഞ്ചായത്തിന്റെയും കീഴിൽ വരുന്ന ഒരു പ്രദേശമാണ് കുന്നിലങ്ങാടി.


</doc>
<doc id="208463" url="https://ml.wikipedia.org/wiki?curid=208463" title="വൂരി ബാങ്ക്‌">
വൂരി ബാങ്ക്

1899-ൽ സ്ഥാപിതമായ വൂരി ബാങ്ക്‌ (Woori Bank). ദക്ഷിണ കൊറിയുടെ തലസ്ഥാനമായ സോൾനഗരം ആസ്ഥാനമായുള്ള ബാങ്ക്. കമ്മേർഷ്യൽ ബാങ്ക് ഓഫ് കൊറിയ, ഹനിൽ ബാങ്ക്, പീസ് ബാങ്ക് എന്നങ്ങനെ വിവിധ കാലങ്ങളിലായി വ്യത്യസ്ത പേരുകളിൽ അറിയപ്പെട്ട ബാങ്ക് 2002 -ലാണ് വൂരി ബാങ്ക് എന്ന പേര് സ്വീകരിച്ചത്. വൂരി ബാങ്ക്, വൂരി ഫൈനാൻഷ്യൽ ഗ്രൂപ്പിന്റെ ഒരു ഭാഗമാണ്. 

2002-ൽ ഉത്തര കൊറിയയിലെ ഗീസിയോങ്ങ് നഗരത്തിൽ വൂരി ബാങ്കിന്റെ ശാഖ പ്രവർത്തനം തുടങ്ങി. 2009-ൽ ചൈനയിൽ യൂണിയൻ പേ ഡെബിറ്റ് കാർഡുകൾ നൽകിത്തുടങ്ങിയ ആദ്യ ദക്ഷിണ കൊറിയൻ ബാങ്കാണ് വൂരി ബാങ്ക്. 2010 മാർച്ച് മാസം ചൈനയിലെ ഷാങ്ഹായിൽ
ടൂറിസം കാർഡുകൾ നൽകിത്തുടങ്ങിയ ആദ്യ വിദേശ ബാങ്കും വൂരി ബാങ്ക് ആണ്. 

ഓൺ ലൈൻ ബാങ്കിംഗിന് ഇന്റർനെറ്റ് എക്‌സ്‌പ്ലോറർ അല്ലാത്ത മറ്റു വെബ് ബ്രൗസറുകൾ ഉപയോഗിക്കാൻ ആദ്യമായി സൗകര്യമൊരുക്കിയ വൂരി ബാങ്കിന്റെ പ്രവർത്തന മേഖല ബംഗ്ലാദേശിലേക്കും വ്യാപിപ്പിച്ചിട്ടുണ്ട്.

കൊറിയയിലെ വിവിധ ബാങ്കുകൾ ഇന്ത്യയിലേക്ക് തങ്ങളുടെ പ്രവർത്തന മേഖല വ്യാപിപ്പക്കാനിരിക്കുന്നതായി 2011 ഏപ്രിൽ മാസം കൊറിയൻ ടൈംസ് റിപ്പോർട്ട് ചെയ്തിരുന്നു.
2012 ഏപ്രിൽ മാസം ഇന്ത്യയിലെ ആദ്യ ശാഖ തുടങ്ങുവാനായി വൂരി ബാങ്ക് തിരഞ്ഞെടുത്തത് ചെന്നൈ നഗരമാണ്. ഹൂണ്ടായ് മോട്ടോർസ്, ലോട്ടെ, സാംസങ്ങ് ഉൾ്‌പ്പെടെ 170-ലധികം ദക്ഷിണ കൊറിയൻ സ്ഥാപനങ്ങൾ ഉള്ളതിനാലാണ് ഇന്ത്യയിലെ ആദ്യ ശാഖ തുറക്കാനായി ചെന്നൈ നഗരം തന്നെ തിരഞ്ഞെടുക്കാൻ പ്രചോദനം നൽകിയത്. ഇന്ത്യയിൽ 35 മില്ല്യൺ ഡോളർ മൂലധന നിക്ഷേപം ചെയ്യാനിരിക്കുന്നതായി വൂരി ബാങ്ക് മേധാവി ലീ സൂൻ വൂ ശാഖയുടെ ഉദ്ഘാടനവേളയിൽ അറിയിച്ചിരുന്നു.


</doc>
<doc id="208464" url="https://ml.wikipedia.org/wiki?curid=208464" title="ദീപാരാധന">
ദീപാരാധന

സാധാരണയായി ഒട്ടുമിക്ക ഹൈന്ദവ ക്ഷേത്രങ്ങളിലെല്ലാം നടത്തി വരാറുള്ള ഒരു പൂജാസമ്പ്രദായമാണ്. ദീപാരാധന (ദീപം+ആരാധന : English: "Deeparadhana/ Worship with Lamps" ). ഉഷഃപൂജ, മധ്യാഹ്നപൂജ എന്നീ വേളകളിലും ദീപാരാധന നടത്താറുണ്ട്. സാധാരണയായി സായംസന്ധ്യയിലാണ്(സന്ധ്യാദീപാരാധന) നടത്തുന്നത്. അതിനാണ് ഏറെ പ്രാധാന്യം. ദീപാരാധനയിലൂടെ താന്ത്രികമായും മാന്ത്രികമായും വൈദികകർമ്മങ്ങളിലൂടെ സകല ചൈതന്യവും ഭഗവൽപാദത്തിലേയ്ക്ക് അർപ്പിക്കുന്നു. ഇന്ത്യയിലെ എല്ലാ ഭാഗങ്ങളിലും ദീപാരാധന ഉണ്ടെങ്കില്ലും നേരിയ വ്യത്യാസങ്ങൾ ഉണ്ട്.

ദീപാരാധന തന്നെ പലവിധത്തിലുണ്ട്. ഓരോന്നിനും ഓരോ പ്രാധാന്യവും ഫലങ്ങളും ഉണ്ട്.
കേരളത്തിലെ സാധാരണ ക്ഷേത്രങ്ങളിൽ കാണാവുന്ന ദീപാരാധനയുടെ നടപടി ക്രമങ്ങൾ.

<br>
പ്രതിഷ്ഠാമൂർത്തിയെ ഇങ്ങനെ കൊണ്ടുഴിയുമ്പോൾ ശാന്തിക്കാരൻ മറ്റേ കൈകൊണ്ട് മണി മുഴക്കിക്കൊണ്ടേയിരിക്കും. അതേസമയം തന്നെ ശ്രീകോവിലിനു വെളിയിൽ ഭക്തജനങ്ങൾ പുറത്തുള്ള മണികൾ മുഴക്കുകയും ചെയ്യുന്നു.
ചിലയിടങ്ങളിൽ ശംഖുവിളി, നാഗസ്വര വായന, കുരവയിടൽ എന്നിവയും പതിവുണ്ട്.


</doc>
<doc id="208465" url="https://ml.wikipedia.org/wiki?curid=208465" title="സാൾട്ടോപുസ്">
സാൾട്ടോപുസ്

വളരെ ചെറിയ ഇനത്തിൽ പെട്ട ഒരു ഇരുകാലിയായ ദിനോസൌറിഫോം ആണ് സാൾട്ടോപുസ്. ഇവയുടെ ഫോസ്സിൽ കണ്ടു കിട്ടിയിട്ടുള്ളത് സ്കോട്ലണ്ടിൽ നിന്നും ആണ് . അന്ത്യ ട്രയാസ്സിക് കാലത്ത് ആണ് ഇവ ജീവിചിരുന്നത്. ഇവയ്ക്കു ഏകദേശം 80 മുതൽ 100 സെ മീ മാത്രം ആയിരുന്നു നീളം.

ഇവയുടെ ഫോസ്സിൽ കണ്ടു കിട്ടുന്നത് 1910-ൽ ആണ്, അതിൽ മുഖ്യമായും ഉണ്ടായിരുന്നത് ഭാഗികമായ അസ്ഥികൂടവും (തലയോട്ടി ഇല്ല) നട്ടെല്ല് , മുൻ കാലുകൾ , ഇടുപ്പ്, പിൻ കാല് എന്നിവയായിരുന്നു. ഇവ തന്നെയാകട്ടെ മണൽകല്ലിൽ പതിഞ്ഞ അവസ്ഥയിൽ ആയിരുന്നു, അസ്ഥികൾ വളരെ കുറച്ചു മാത്രമേ ഉണ്ടായിരുന്നുള്ളു.


</doc>
<doc id="208466" url="https://ml.wikipedia.org/wiki?curid=208466" title="തോട്ടുവ">
തോട്ടുവ

എറണാകുളം ജില്ലയിലെ കുന്നത്തുനാട് ബ്ലോക്ക് പഞ്ചായത്തിന്റെയും കൂവപ്പടി ഗ്രാമപഞ്ചായത്തിന്റെയും കീഴിൽ വരുന്ന ഒരു പ്രദേശമാണ് തോട്ടുവ. കൂവപ്പടിക്കും കോടനാടിനും ഇടയിൽ സ്ഥിതിചെയ്യുന്ന തോട്ടുവയുടെ ഏറ്റവുമടുത്തുള്ള പട്ടണം, പെരുമ്പാവൂരാണ്. രോഗശാന്തിക്കായി ഭക്തന്മാർ ധാരാളം സന്ദർശിക്കുന്ന ഇവിടത്തെ ധന്വന്തരീ ക്ഷേത്രം പ്രസിദ്ധമാണ്.


1.http://www.naturemagics.com/kerala-temples/thottuva-dhanwanthiri-temple.shtm


</doc>
<doc id="208472" url="https://ml.wikipedia.org/wiki?curid=208472" title="ലോറൻസ് ജോർജ് ഡ്യൂറൽ">
ലോറൻസ് ജോർജ് ഡ്യൂറൽ

ലോറൻസ് ജോർജ് ഡ്യൂറൽ എന്ന ബ്രിട്ടിഷ് (ഇംഗ്ലീഷ്) നോവലിസ്റ്റ് 1912 ഫെബ്രുവരി 27-ന് ഇന്ത്യയിലെ ജലന്ധറിൽ ജനിച്ചു. ഡാർജിലിംഗിലെ കോളജ് ഒഫ് സെന്റ് ജോസഫിലും, കാന്റർബറിയിലെ സെന്റ് എഡ്മൺഡ്സ് കോളജിലുമായിരുന്നു വിദ്യാഭ്യാസം.

ആദ്യകാലത്ത് ജാസ് പിയാനിസ്റ്റ്, ഓട്ടോമൊബൈൽ റെയ്സർ, റിയൽ എസ്റ്റേറ്റ് ഏജന്റ് തുടങ്ങി വിവിധ നിലകളിൽ ജോലി ചെയ്തു. 1937-39 കാലഘട്ടത്തിൽ പാരിസിലെ ദ് ബൂസ്റ്റർ എന്ന ആനുകാലികത്തിൽ സേവനമനുഷ്ഠിച്ചു. 1941 മുതൽ 44 വരെ കെയ്റോയിലെ ബ്രിട്ടിഷ് ഇൻഫർമേഷൻ ഓഫീസിൽ ഫോറിൻ പ്രെസ് സർവീസ് ഓഫീസർ, 1944-45 കാലത്ത് അലക്സാണ്ട്രിയയിലെ ബ്രിട്ടിഷ് ഇൻഫർമേഷൻ ഓഫീസിൽ പ്രസ് അറ്റാഷേ, 1946 മുതൽ 2 വർഷം ഗ്രീസിലെ ഡോഡെക്കാനീസ് ദ്വീപിലെ പബ്ലിക് റിലേഷൻസ് ഡയറക്ടർ, 1947-48 കാലത്ത് അർജന്റിനയിലെ കൊർദോബയിൽ ബ്രിട്ടിഷ് കൗൺസിൽ ഇൻസ്റ്റിറ്റ്യൂട്ടിന്റെ ഡയറക്റ്റർ, 1954 മുതൽ 2 വർഷം സൈപ്രസിൽ ബ്രിട്ടിഷ് ഗവൺമെന്റിന്റെ പബ്ലിക് റിലേഷൻസ് ഡയറക്ടർ എന്നിങ്ങനെ വൈവിധ്യമാർന്ന ഒരു ഔദ്യോഗിക ജീവിതത്തിന്റെ ഉടമയാണിദ്ദേഹം. 1945-ൽ റോയൽ സൊസെറ്റിയിൽ ഫെലോ ആയ ഇദ്ദേഹം 1957-ൽ ഫ്രാൻസിൽ സ്ഥിരതാമസമാക്കി.

തുടങ്ങി നിരവധി നോവലുകളുടെ കർത്താവാണ് ലോറൻസ് ഡറൽ. സുദീർഘവും വൈവിധ്യമാർന്നതുമായ തന്റെ ഓദ്യോഗിക ജീവിതകാലത്തെ അനുഭവങ്ങൾ കലാസുഭഗമായി ആവിഷ്കരിക്കുന്നതിൽ ഇദ്ദേഹം ഒരളവുവരെ വിജയിച്ചിട്ടുണ്ടെന്നുകാണാം. ഫലിതം ഈ കൃതികളുടെ അന്തർധാരയായി വർത്തിക്കുന്നു. പാരിസിൽ രഹസ്യമായി പ്രസിദ്ധീകരിച്ച ദ് ബ്ളാക്ക് ബുക്കാണ് ആത്മകഥാംശം ഏറ്റവും കുടുതലുള്ള കൃതി. 
എന്നീ നാലു നോവലുകൾ ദി അലക്സാൺഡ്രിയ ക്വാർട്ടറ്റ് എന്ന പേരിൽ 1962-ൽ പ്രസിദ്ധീകരിച്ചു. അളവറ്റ സമ്പത്തും പ്രശസ്തിയും ഇത് ഇദ്ദേഹത്തിന് നേടികൊടുത്തു.

തുടങ്ങിയ ചില കഥാസമാഹാരങ്ങൾ കൂടി ഡറലിന്റേതായുണ്ട്. നോവലുകളോളം വിജയമായിരുന്നില്ല ഇദ്ദേഹത്തിന്റെ കഥകൾ. കവിയെന്ന നിലയിൽ ഡറലിന്റെ മുഖമുദ്ര പദങ്ങളുടെ താളത്തെപ്പറ്റിയുള്ള സഹജമായ അവബോധമാണെന്നു പറയാം. ജീവിതത്തിന്റെ സിംഹഭാഗവും താൻ കഴിച്ചുകൂട്ടിയ പൗരസ്ത്യ മെഡിറ്ററേനിയൻ പ്രദേശത്തിന്റെ പ്രകൃതി ഭംഗിയും ജനജീവിതത്തിന്റെ വൈചിത്ര്യവും ഹൃദയാവർജകമായ ഭാഷയിൽ ആവാഹിക്കുന്നതിന് ഈ കവിതകളിൽ ഡറൽ പ്രത്യേകം ശ്രദ്ധിച്ചിട്ടുണ്ട്. 
തുടങ്ങിയ പല കവിതാ സമാഹരങ്ങളുടേയും ശീർഷകങ്ങൾ ഇക്കാര്യം സൂചിപ്പിക്കുന്നുണ്ട്.

സഞ്ചാര സാഹിത്യരംഗത്തും ഡറൽ സ്വന്തം മുദ്ര പതിപ്പിച്ചിട്ടുണ്ട്. രണ്ടാം ലോകമഹായുദ്ധത്തിനു മുമ്പുള്ള കോർഫുവിനെക്കുറിച്ചുള്ള പ്രോസ്പറോസ് സെൽ (1945), യുദ്ധാനന്തരമുള്ള റോഡ്സ് ദ്വീപിനെക്കുറിച്ചെഴുതിയ റിഫ്ലെക്ഷൻസ് ഓൺ എ മറൈൻ വീനസ് (1953), ആഭ്യന്തരയുദ്ധം കൊണ്ടു കലുഷിതമായ സൈപ്രസിനെ വിഷയീകരിച്ചുള്ള ബിറ്റർ ലെമൺസ് (1957) എന്നിവ ഇക്കൂട്ടത്തിൽ മികച്ചുനിൽക്കുന്നു.
1990 നവംബർ7 ആംതിയതി 78 ആമത്തെ വയസിൽ ഇദ്ദേഹം ഫ്രാൻസിൽ അന്തരിച്ചു.



</doc>
<doc id="208474" url="https://ml.wikipedia.org/wiki?curid=208474" title="മുളംകുഴി">
മുളംകുഴി

എറണാകുളം ജില്ലയിലെ ആലുവ ബ്ലോക്ക് പഞ്ചായത്തിന്റെയും മലയാറ്റൂർ-നീലേശ്വരം ഗ്രാമപഞ്ചായത്തിന്റെയും കീഴിൽ വരുന്ന വിനോദസഞ്ചാര കേന്ദ്രവുമായ ഒരു പ്രദേശമാണ് മുളംകുഴി. കേരളത്തിലെ പ്രധാനപ്പെട്ട ഒരു വെള്ളച്ചാട്ടമായ വേനൻബ്രാവടു വെള്ളച്ചാട്ടം (മുളംകുഴി വെള്ളച്ചാട്ടം എന്നുമറിയപ്പെടുന്നു) ഇവിടെയാണ് സ്ഥിതിചെയ്യുന്നത്. മുളംകുഴിയിലെ മഹാഗണിത്തോട്ടവും വിനോദസഞ്ചാരത്തിന് പേരുകേട്ടതാണ്.


</doc>
<doc id="208478" url="https://ml.wikipedia.org/wiki?curid=208478" title="ചാമരാജനഗർ ജില്ല">
ചാമരാജനഗർ ജില്ല

ഇന്ത്യൻ സംസ്ഥാനമായ കർണാടകത്തിലെ ഒരു ജില്ലയാണ് ചാമരാജനഗർ. ചാമരാജനഗർ ടൗൺ ആണ് ഇതിന്റെ ആസ്ഥാനം. 5 താലൂക്കുകൾ ഉള്ള ചാമരാജനഗർ ജില്ല രൂപീകരിച്ചത് 1998ലാണ്. അതു വരെ മൈസൂർ ജില്ലയുടെ ഭാഗമായിരുന്നു ഈ ജില്ല.
കർണ്ണാടകത്തിന്റെ തെക്കേ അറ്റത്ത് സ്ഥിതി ചെയ്യുന്ന ചാമരാജനഗർ ജില്ല കേരളവും തമിഴ്നാടുമായും അതിർത്തി പങ്കിടുന്നു. തെക്കു-പടിഞ്ഞാറു ഭാഗത്ത് കേരളത്തിലെ വയനാട് ജില്ലയുമായും, തെക്കുഭാഗത്ത് തമിഴ്നാട്ടിലെ നീലഗിരി ജില്ലയുമായും, തെക്കു-കിഴക്ക് ഭാഗത്ത് തമിഴ്നാട്ടിലെ സേലം, ഈറോഡ് ജില്ലകളുമായും, കിഴക്കു ഭാഗത്ത് തമിഴ്നാട്ടിലെ ധർമ്മപുരി ജില്ലയുമായും,വടക്കും, പടിഞ്ഞാറും ഭാഗങ്ങളിൽ കർണ്ണാടകത്തിലെ മൈസൂർ ജില്ലയുമായും വടക്കു-കിഴക്ക് ഭാഗത്ത് കർണ്ണാടകത്തിലെ ബാംഗളൂർ മാണ്ഡ്യ എന്നീ ജില്ലകളുമായും അതിർത്തി പങ്കിടുന്നു.

കൃഷിയാണ് ഇവിടുത്തെ ജനങ്ങളുടെ പ്രധാന വരുമാനമാർഗ്ഗം.പ്രധാന കാർഷിക വിളകൾ‌ കടല,റാഗി,കരിമ്പ്,മഞ്ഞൾ,വാഴ, ഉള്ളി എന്നിവയാണ്.ഇതിനു പുറമെ പൂകൃഷിയും ഇവിടെ വ്യാപകമാണ്. വരണ്ട കാലാവസ്ഥയാണ്‌ ഇവിടെ.കേരളത്തിലേക്കുള്ള പച്ചക്കറി വരവിന്റെ ഒരു പ്രധാന ഭാഗം ഈ ജില്ലയിലെ ഗുണ്ടൽപേട്ടിൽ നിന്നാണ്.മലയാളികൾ ധാരാളമായി കുടിയേറി ഇവിടെ ഇഞ്ചികൃഷി നടത്തുന്നുണ്ട്.


</doc>
<doc id="208480" url="https://ml.wikipedia.org/wiki?curid=208480" title="പൂച്ചമീശ">
പൂച്ചമീശ

ഒരു ഔഷധച്ചെടി. . തെക്കുകിഴക്കൻ ഏഷ്യയിലും ആസ്ത്രേലിയൻ മധ്യരേഖാപ്രദേശത്തും കാണപ്പെടുന്നു. ഉദ്യാനത്തിൽ ശലഭങ്ങളേയും തേനീച്ചയേയും പക്ഷികളേയും ആകർഷിക്കാനായി വച്ചുപിടിപ്പിക്കുന്നു. 


</doc>
<doc id="208484" url="https://ml.wikipedia.org/wiki?curid=208484" title="എ. രാമചന്ദ്രൻ">
എ. രാമചന്ദ്രൻ

പ്രമുഖ ഭാരതീയ ചിത്രകാരനാണ് എ. രാമചന്ദ്രൻ(ജനനം :1935).

തിരുവനന്തപുരം ജില്ലയിലെ ആറ്റിങ്ങലിൽ 1935-ൽ ജനിച്ചു. അച്ഛൻ അച്യുതൻ നായരും അമ്മ ഭാർഗവിയമ്മയും.

1957-ൽ കേരളസർവകലാശാലയിൽനിന്നും മലയാളത്തിൽ എം എ ബിരുദമെടുത്തു. പിന്നീട്‌ 1961 പശ്ചിമ ബംഗാളിലെ വിശ്വഭാരതിയിൽ (ശാന്തിനികേതൻ) നിന്നും ഫൈൻ ആർട്ട്സിൽ ഡിപ്ലോമയെടുത്തു. 1961 മുതൽ 64 വരെ കേരളത്തിലെ ചുമർചിത്രങ്ങളെ കുറിച്ചുഗവേഷണം നടത്തി. പിന്നീട്‌ 1965ൽ ഡൽഹിയിലെ ജാമിയ മില്ലിയാ ഇസ്ലാമിയയിൽ ചിത്രകലാധ്യാപകനായി ചേർന്നു. ശേഷം അവിടെ തന്നെ ചിത്രകലാവിഭാഗം മേധാവിയായി 1992ൽ സ്വമേധയാപിരിയുന്നതുവരെ കഴിഞ്ഞു.

ഭാര്യ ചീനക്കാരിയായ ബംഗാളി ചമേലി. കുട്ടികൾ രാഹുലും സുജാതയും.


രാമചന്ദ്രനെക്കുറിച്ച്‌ ഇംഗ്ലീഷിൽ അഞ്ചുപുസ്തകങ്ങൾ ഇറങ്ങിയിട്ടുണ്ട്‌. മലയാളത്തിൽ ശ്രീ പി.സുരേന്ദ്രൻ രചിച്ച "രാമചന്ദ്രന്റെ കല" രാമചന്ദ്രന്റെ "ദൃശ്യസാരം" എന്നീ രണ്ടുപുസ്തകങ്ങൾ പുറത്തുവന്നിട്ടുണ്ട്‌. കെ. ബിക്രം സിംഗ്‌ ഒരു ഡൊക്യുമെന്ററിയും അദ്ദേഹത്തെ കുറിച്ച്‌ തയ്യാറാക്കിയിട്ടുണ്ട്‌. ഇതുകൂടാതെ കേരളത്തിലെ ചുവർച്ചിത്രങ്ങളെക്കുറിച്ച്‌ ശ്രീ രമചന്ദ്രൻ ഒരു പുസ്തകവും ഇംഗ്ലീഷിൽ എഴുതിയിട്ടുണ്ട്‌.

യയാതി, ഉർവശി, ന്യുക്ലിയർ രാഗിണി തുടങ്ങിയവയാണ്‌. നിരവധി മ്യുറൽ പെയിന്റിങ്ങുകളും അദ്ദേഹത്തിന്റെ വകയായിട്ടുണ്ട്‌. തലയില്ലാതെ, മനുഷ്യരുടെ അവയവങ്ങൾ മാത്രമായിരുന്നു ഒരു കാലത്ത്‌ രാമച്ന്ദ്രൻ ചിത്രീകരിച്ചിരുന്നത്‌.

ഡെൽഹിയിലെ മൌര്യാ ഷരാട്ടൺ, അശോകാ ഹോട്ടൽ, ഗാന്ധിസ്മൃതി, എന്നിവടങ്ങളിൽ രാമചന്ദ്രൻ ചുവർച്ചിത്രങ്ങൾ ചെയ്തു. തമിഴ്നാട്ടിലെ ശ്രീപെരമ്പുത്തൂരിലെ രാജീവ്ഗാന്ധി സ്മാരകത്തിനായി അതിബൃഹത്തായ ഒരു കരിങ്കൽ ശിൽപ്പാഖ്യാനം ചെയ്തത്‌ 2003-ൽ പൂർത്തിയാക്കി.

രാമചന്ദ്രൻ സമകാലീന ഭരതീയ ചിത്രകലയുമായി ബന്ധപ്പെട്ട്‌ ഭാരതത്തിലും വിദേശത്തും സംഘടിപ്പിച്ച ഒരുപാട്‌ പ്രദർശനങ്ങളിൽ പങ്കെടുത്തിട്ടുണ്ട്‌. സംഗീതജ്ഞൻ, ശിൽപി, ബാലസാഹിത്യകാരൻ തുടങ്ങിയ അനവധിമേഖലകളിൽ നിപുണനാണ്‌. സംഗീതമായിരുന്നു ആദ്യകാലങ്ങളിൽ ജീവിതോപാധി. വരക്കാൻ വേണ്ടി പാടും എന്നാണ്‌ അദ്ദേഹം പറയുന്നതുതന്നെ. ബാലസാഹിത്യത്തെ കുറിച്ചുള്ള അനവധി അന്താരഷ്ട്ര ചർച്ചകളിലും പങ്കെടുത്തിട്ടുണ്ട്‌. സാക്ഷരതാപ്രവർതനങ്ങൾക്കുള്ള പുസ്തകങ്ങൾ രൂപകൽപ്പന ചെയ്യുന്ന യുനെസ്കോ സംഘത്തിൽ അംഗമായിരുന്നു. കൂടാതെ ഭാരതീയ തപാൽ വകുപ്പിനു വേണ്ടി അനേകം സ്റ്റാമ്പുകൾ രൂപകൽപ്പന ചെയ്തിട്ടുണ്ട്‌.

ശാന്തിനികേതന്റെ ഒരു തനി സംഭാവനയാണ്‌ ഞാൻ എന്ന് രാമചന്ദ്രൻ തന്നെ പറയുന്നുണ്ട്‌. രാമചന്ദ്രന്റെ രചനകൾ നിറങ്ങളുടെ ഉത്സവമാണ്‌. ഭരതീയ മിത്തുകളുടെ സ്വാധീനം പലതിലും കാണാം. രാമചന്ദ്രൻ സ്ഥിരമായി ഉപയോഗിക്കുന്നത്‌ ഓയിൽ മീഡിയമാണ്‌. കേരളത്തിലെ ചുമർചിത്രങ്ങളോടു സമനാനതയുള്ള്‌ പ്രതലത്തിലാണ്‌ രാമചന്ദ്രൻ വരക്കുന്നത്‌. രാജസ്ഥാനിലെ ബാനേശ്വറിലെ ആദിവാസികളുടെ സ്വാധീനം രാമചന്ദ്രന്റെ ഒരുകാലത്തെ ചിത്രങ്ങളിൽ തെളിഞ്ഞുകാണാം.

ചിത്രകാരന്റെ വെബ്‌സൈറ്റ്


</doc>
<doc id="208485" url="https://ml.wikipedia.org/wiki?curid=208485" title="ഗുസ്താഫ് ഡാലൻ">
ഗുസ്താഫ് ഡാലൻ

ഒരു സ്വീഡിഷ് എൻജീനീയറും 1912-ലെ ഭൗതികശാസ്ത്രത്തിനുള്ള നോബൽ സമ്മാനജേതാവുമായിരുന്നു ഗുസ്താഫ് ഡാലൻ. 1869 നവംബർ 30-ന് സ്റ്റെൻസ്റ്റോർപ് ഗ്രാമത്തിലെ ഒരു കർഷകകുടുംബത്തിൽ ഡലൻ ജനിച്ചു. കർഷകവൃത്തിയിലേർപ്പെട്ടിരുന്ന ആദ്യകാലത്തുപോലും എൻജിനീയറിങ് മേഖലയോടുള്ള ആഭിമുഖ്യം ഇദ്ദേഹത്തിൽ പ്രകടമായിരുന്നു. സ്വന്തമായി ഒരു ഡയറി നടത്തിയിരുന്നകാലത്ത് പാലിലെ കൊഴുപ്പിന്റെ അളവു നിർണയിക്കുന്നതിനുള്ള ഒരുപകരണവും അനായാസേന പാൽ കറക്കുന്നതിനുള്ള ഒരു യന്ത്രവും ഇദ്ദേഹം രൂപകല്പന ചെയ്തു.

സൂറിച്ചിൽ നിന്ന് എൻജിനീയറിങ് പഠനം പൂർത്തിയായതോടെ ഡലൻ ഗ്യാസ് അക്യുമുലേറ്റർ കമ്പനിയിൽ ചീഫ് എൻജിനീയറായി നിയമിതനായി. ഇവിടെ വച്ച് അസിറ്റിലിൻ വാതക നിർമ്മാണത്തിനുള്ള യന്ത്രോപകരണങ്ങളുടെ സാങ്കേതിക വിദ്യ ഒട്ടേറെ പരിഷ്കരിക്കാൻ ഇദ്ദേഹത്തിനു കഴിഞ്ഞു. നാവികോപയോഗത്തിനായി ലൈറ്റ് ഹൌസുകളിൽ അക്കാലത്തു നിലവിലുണ്ടായിരുന്ന ജ്വലനരീതിക്ക് പല പരിമിതികളുമുണ്ടായിരുന്നു. സ്ഥിരജ്വാല നിലനിർത്താൻ വേണ്ടിവരുന്ന ഉയർന്ന തോതിലുള്ള അസിറ്റിലിൻ വാതക ഉപഭോഗനിരക്കും ഉന്നതമർദത്തിലെ അസിറ്റിലിന്റെ ഗതാഗതത്തിനിടയ്ക്ക് ഉണ്ടാകാനിടയുള്ള സ്ഫോടന സാദ്ധ്യതയും വളരെയേറെയായിരുന്നു. കൂടാതെ ബീക്കണുകൾ കൂടെക്കൂടെ റീചാർജ് ചെയ്യേണ്ടിയുമിരുന്നു. എന്നാൽ പരിമിത പരിമാണത്തിലുള്ള അസിറ്റിലിൻ വാതകംകൊണ്ട് ലൈറ്റ് ഹൗസുകളിൽ 3/10 സെക്കൻഡുമാത്രം നീണ്ടുനിൽക്കുന്ന, പ്രകാശതീവ്രതയേറിയ അനേകം ക്ഷണദീപ്തി (flash) പുറപ്പെടുവിക്കുന്ന ഒരിനം ഫ്ലാഷ് ലൈറ്റ് ഉപകരണം ഡലൻ രൂപകല്പന ചെയ്തു. ഇദ്ദേഹത്തിന്റെ നേതൃത്വത്തിൽ ആഗാ മിശ്രിതം (Aga mixture or Agamassan) ഉപയോഗിച്ചു തുടങ്ങിയതോടെ സ്ഫോടനസാധ്യത ഒഴിവാക്കി അസിറ്റിലിൻ സുരക്ഷിതമായി കൊണ്ടുപോകാവുന്ന അവസ്ഥയിലായി. കൂടാതെ സോൾവെന്റിൽ എന്നു പേരുള്ള ഒരിനം സൗരവാൽവ് ഘടിപ്പിച്ചതോടെ, സൂര്യപ്രകാശം മങ്ങുന്ന അസ്തമയത്തോടെ സ്വമേധയാ പ്രവർത്തനനിരതമാകുകയും സൂര്യോദയത്തോടെ അണയുകയും ചെയ്യുന്ന ദീപസ്തംഭങ്ങൾ നിലവിൽവന്നു. ലൈറ്റ് ഹൗസുകളിലെ അസിറ്റിലിൻ ഉപഭോഗം വളരെയേറെ മിതപ്പെടുത്താൻ കഴിഞ്ഞ ഈ സൗരവാൽവിന്റെ കണ്ടുപിടിത്തത്തിനാണ് ഡലന് 1912-ൽ നോബൽ സമ്മാനം ലഭിച്ചത്. 

സാങ്കേതിക നേട്ടങ്ങൾക്കു പുറമേ, ഡലന്റെ രീതി അവലംബിച്ചതിലൂടെ ഈ രംഗത്തുണ്ടായ സാമ്പത്തികനേട്ടം വളരെ വലുതായിരുന്നു. ചെന്നുപറ്റാൻ ദുഷ്കരമായ വിദൂരസ്ഥാനങ്ങളിൽപ്പോലും ഇത്തരം ലൈറ്റ് ഹൗസുകൾ സ്ഥാപിക്കാനും കടലിൽവച്ചു സംഭവിച്ചിരുന്ന അപകടങ്ങൾ വളരെ കുറച്ചുകൊണ്ട് നാവികയാത്ര സുഗമമാക്കാനും കഴിഞ്ഞു.

1909-ൽ ഡലൻ ഗ്യാസ് അക്യുമുലേറ്റർ കമ്പനിയുടെ മാനേജിങ് ഡയറക്ടറായി. റോയൽ സ്വീഡിഷ് അക്കാദമി ഉൾപ്പെടെ പല പ്രൊഫഷണൽ സൊസൈറ്റികളിലും ഇദ്ദേഹം പ്രവർത്തിച്ചു. ലുണ്ട്(Lund) സർവ്വകലാശാല 1918-ൽ ഇദ്ദേഹത്തെ ഓണററി ഡോക്ടറേറ്റു ബിരുദം നൽകി ആദരിച്ചു. അഞ്ചു വർഷത്തെ പരീക്ഷണങ്ങൾക്കുശേഷം 1929-ൽ ഡലൻ വികസിപ്പിച്ചെടുത്ത ഗാർഹികാവശ്യത്തിനായുള്ള "ആഗ കുക്കർ" ഇംഗ്ലണ്ടിലും സ്വീഡനിലും വൻ പ്രചാരം നേടി. ടർബൈനുകളുടെ രൂപകല്പനയിലും ഇദ്ദേഹം മാറ്റങ്ങൾ വരുത്തി.

1913-ൽ ഒരു പരീക്ഷണത്തിനിടയ്ക്കുണ്ടായ സ്ഫോടനത്തിൽ ഇദ്ദേഹത്തിന് കാഴ്ചശക്തി നഷ്ടപ്പെട്ടു. 1937 ഡിസംബർ 9-ന് സ്റ്റോക്ഹോമിൽ ഇദ്ദേഹം ദിവംഗതനായി.



</doc>
<doc id="208493" url="https://ml.wikipedia.org/wiki?curid=208493" title="ശോവന നാരായൺ">
ശോവന നാരായൺ

പ്രമുഖയായ കഥക് നർത്തകിയാണ് ശോവന നാരായൺ.1992 ൽപത്മശ്രീ പുരസ്‌കാരം ലഭിച്ചിട്ടുണ്ട്. ബിർജു മഹാരാജിന്റെ ശിഷ്യയാണ്. ഇന്ത്യൻ ആഡിറ്റ്സ് ആൻഡ് ആക്കൗണ്ട്സ് സർവ്വീസ് ഉദ്യോഗസ്ഥയാണ്. ഇന്ത്യയിലെ ആസ്ട്രിയൻ അംബാസഡർ ഡോ. ഹെർബർട്ട് ട്രാക്സലിന്റെ ഭാര്യയാണ്.


</doc>
<doc id="208516" url="https://ml.wikipedia.org/wiki?curid=208516" title="കായംകുളം ഫിലിപ്പോസ് റമ്പാൻ">
കായംകുളം ഫിലിപ്പോസ് റമ്പാൻ

1811-ലെ ബൈബിൾ വിവർത്തനയത്നത്തിൽ പ്രമുഖസ്ഥാനം വഹിച്ച സഹകാരിയാണ് കായംകുളം ഫിലിപ്പോസ് റമ്പാൻ. റമ്പാൻ ബൈബിൾ എന്ന പേരിൽ അറിയപ്പെട്ട ഈ ഗ്രന്ഥം മലയാളത്തിലെ ആദ്യത്തെ ഗദ്യപുസ്തകങ്ങളിലൊന്ന് എന്ന നിലയിലും പ്രസക്തമാണ്.
കായംകുളം മണങ്ങനഴികത്ത് കുടുംബത്തിൽ ഫിലിപ്പോസിന്റെയും ആച്ചിയമ്മയുടെയും മകനായിട്ടാണ് ജനനം. ഫിലിപ്പോസ് റമ്പാന്റെ കഴിവും പാണ്ഡിത്യവും കണ്ടറിഞ്ഞ ആറാം മാർത്തോമ്മാ വലിയ മാർ ദീവന്നാസിയോസ് തന്റെ സെക്രട്ടറിയായി ഫിലിപ്പോസ് കത്തനാരെ നിയമിച്ചു. 1794 ഏപ്രിൽ 18-ന് ആറാം മാർത്തോമാ, വിദേശ മെത്രാൻ മാർ ഈവാനിയോസ് തിരുമേനിയുടെ സഹകാർമ്മികത്വത്തിൽ മാവേലിക്കരയിൽ വെച്ച് ഇദ്ദേഹത്തിന് റമ്പാൻ സ്ഥാനം നൽകി.

സുറിയാനി ഭാഷയിൽ പ്രാവീണ്യം നേടിയതിനൊപ്പം വിജ്ഞാന ദാഹിയായ ഇദ്ദേഹം പ്രാചീനവും പ്രശസ്തവുമായ വിവിധ മല്പാൻ പാഠശാഖകൾ സന്ദർശിക്കുകയും താളിയോലകളും ചുരുളുകളും ശേഖരിച്ച് പഠനവിധേയമാക്കി വിശുദ്ധ വേദപുസ്തകം പകർത്തി എഴുതി. സഭയിൽ സന്ദർശനത്തിനെത്തുന്ന വിദേശീയർക്കും സ്വദേശീയർക്കും കാര്യങ്ങൾ പറഞ്ഞു കൊടുക്കാനുള്ള ചുമതലയും ഇദ്ദേഹത്തിനായിരുന്നു. മെക്കാളെ, ബുക്കാനൻ, മാർ ഈവാനിയോസ് തുടങ്ങി നിരവധി ആളുകളുമായി ഫിലിപ്പോസ് റമ്പാന് ബന്ധം ഉണ്ടായിരുന്നുവെന്നും തെളിവുകൾ സാക്ഷ്യപ്പെടുത്തുന്നു.

ഏഴാം മാർത്തോമ്മായുടെ കാലത്തും റമ്പാൻ സെക്രട്ടറിയായി തുടർന്നു. എട്ടാം മാർത്തോമ്മയുടെ സെക്രട്ടറിയായി നിയമതിനായെങ്കിലും ആ പദവിയിൽ തുടർന്നില്ല. വിവിധ ദേവാലയങ്ങൾ സന്ദർശിച്ച് തീർത്ഥാടകനായി ശിഷ്ടകാലം ചെലവഴിച്ചു. അവസാന കാലത്ത് ഇദ്ദേഹം അടൂർ കണ്ണങ്കോട് സെന്റ് തോമസ് പള്ളിയിലായിരുന്നു താമസിച്ചിരുന്നത്. 1812-ൽ അന്തരിച്ച ഇദ്ദേഹത്തെ കണ്ണങ്കോട് പള്ളിയോട് ചേർന്നുള്ള പ്രത്യേക കബറിടത്തിൽ അടക്കം ചെയ്തു .


</doc>
<doc id="208522" url="https://ml.wikipedia.org/wiki?curid=208522" title="കെ. പദ്മനാഭൻ നായർ">
കെ. പദ്മനാഭൻ നായർ

റേഡിയോ കലാകാരൻ, ചലച്ചിത്ര സംവിധായകൻ, തിരക്കഥാകൃത്ത് എന്നീ നിലകളിൽ പ്രശസ്തനാണ് കെ. പദ്മനാഭൻ നായർ.
ആകാശവാണിയിൽ മലയാളപ്രക്ഷേപണത്തെ ജനകീയമാക്കിയ വ്യക്തികളിൽ പ്രമുഖനായിരുന്നു ഇദ്ദേഹം. തിരുവനന്തപുരം ആകാശവാണി നിലയത്തിന്റെ രജതജൂബിലി ആഘോഷവേളയിൽ അന്നത്തെ സ്റ്റേഷൻ ഡയറക്ടർ ഇ.എം.ജെ. വെണ്ണിയൂർ, "മലയാള പ്രക്ഷേപണത്തിന്റെ പിതാവ്" എന്നാണ് പദ്മനാഭൻ നായരെ വിശേഷിപ്പിച്ചത്.
കണ്ണൂർ ജില്ലയിലെ പയ്യന്നൂരിൽ ജനിച്ചു.

ഇടതുപക്ഷ ആശയങ്ങളുടെ പ്രചരണം ലക്ഷ്യം വച്ച് കൊണ്ട് മദിരാശിയിൽ നിന്നു പ്രസിദ്ധീകരണം ആരംഭിച്ച ജയകേരളം മാസികയ്ക്ക് നേതൃത്വം നല്കിയത് കെ. പദ്മനാഭൻ നായരാണ്. പി. രാമൻ നായർ, പി. ഭാസ്കരൻ, പി.വി. നാരായണൻ നായർ, പവനൻ തുടങ്ങിയവരായിരുന്നു ജയകേരളം മാസികയുടെ മറ്റ് പ്രവർത്തകർ. സുദർശൻ എന്ന തൂലികാനാമത്തിൽ എഴുതിയ ‘വഞ്ചിക്കപ്പെട്ട വഞ്ചിനാട്’ എന്ന കെ. പദ്മനാഭൻ നായരുടെ ലേഖനത്തെത്തുടർന്ന് സർ സി.പി തിരുവിതാംകൂറിൽ ജയകേരളം നിരോധിച്ചു.
മദിരാശിയിലെ കേരളസമാജം സെക്രട്ടറിയായിരിക്കെ സമാജത്തിലെ ഒരു പറ്റം യുവതിയുവാക്കളെ സംഘടിപ്പിച്ചു അദ്ദേഹം ആദ്യത്തെ മലയാളറേഡിയോ നാടകം അവതരിപ്പിച്ചു. ആദ്യമായി ഒരു കവിയെ റേഡിയോയിലൂടെ ശ്രോതാക്കളിലെത്തിച്ചതും ഇദ്ദേഹമാണ്. പി. കുഞ്ഞിരാമൻ നായരായിരുന്നു ആ കവി. ആകാശവാണിയിൽ ആദ്യമായി ഒരു കവിസമ്മേളനം പ്രക്ഷേപണം ചെയ്യുന്നതും ഇദ്ദേഹത്തിന്റെ പ്രയത്ന ഫലമാണ്
ചലച്ചിത്ര സംവിധാനം, തിരക്കഥാ രചന എന്നീ മേഖലകളിലൂടെ മലയാള സിനിമാ ലോകത്തും ഇദ്ദേഹം തന്റെ വ്യക്തിമുദ്ര പതിപ്പിച്ചിട്ടുണ്ട്. കൊച്ചുമോൻ, ദേവത എന്നീ ചിത്രങ്ങൾ സംവിധാനം ചെയ്തു.

മൂടുപടം(1963), കൊച്ചുമോൻ(1965), കടത്തുകാരൻ (1965), എൻ.ജി.ഒ. (1967), സന്ധ്യ (1969), തച്ചോളി ഒതേനൻ (1964), ദേവത (1965), കുഞ്ഞാലിമരയ്ക്കാർ (1967), വിധി (1968), പഴശ്ശിരാജ (1964) തുടങ്ങിയ ചിത്രങ്ങളുടെ തിരക്കഥകൾ രചിച്ചത് പദ്മനാഭൻ നായരാണ്.
പ്രശസ്ത ചലച്ചിത്ര പിന്നണി ഗായിക ശാന്ത പി. നായരാണ് ഭാര്യ. ചലച്ചിത്ര പിന്നണി ഗായിക ലതാ രാജു ഏക മകൾ. പിന്നണിഗായകനും സംഗീതസംവിധായകനുമായ ജെ.എം. രാജുവാണു മരുമകൻ.


</doc>
<doc id="208530" url="https://ml.wikipedia.org/wiki?curid=208530" title="ല്യൂഗി ഡല്ലാപിക്കോല">
ല്യൂഗി ഡല്ലാപിക്കോല

ല്യൂഗി ഡല്ലാപിക്കോല ഇറ്റാലിയൻ സംഗീതജ്ഞനായിരുന്നു. 1904 ഫെബ്രുവരി 3-ന് യുഗോസ്ലാവിയയിൽ ജനിച്ചു.

അവാന്ത്ഗാർഡ് സംഗീത പാരമ്പര്യത്തിലെ ആചാര്യന്മാരിലൊരാളായ ഇദ്ദേഹത്തിന്റെ ആദ്യകാല ജീവിതം തിക്താനുഭവങ്ങൾ നിറഞ്ഞതായിരുന്നു. ഡല്ലാപിക്കോല കത്തോലിക്കാമതവിശ്വാസിയും ഭാര്യ ജൂതമതവിശ്വാസിയുമായിരുന്നു. ജൂതരെന്ന മുദ്രകുത്തി രണ്ടാം ലോകമഹായുദ്ധകാലത്ത് ഇറ്റലിയിലെ ഭരണകൂടം ഇദ്ദേഹത്തെയും കുടംബത്തെയും തടവിലടച്ചു. തടവറയിലെ പീഡനങ്ങളും മനുഷ്യത്വമില്ലായ്മയും ഇദ്ദേഹത്തിന്റെ സംഗീതസങ്കല്പത്തെ ഇളക്കിമറിച്ചു. സ്വാതന്ത്ര്യം, മാനവികത എന്നിവയ്ക്ക് ഊന്നൽ നൽകിക്കൊണ്ടുള്ള ഒരു സംഗീതം ചിട്ടപ്പെടുത്തുകയായിരുന്നു ജീവിതലക്ഷ്യം. 1939-ൽ ട്വെൽവ് ടോൺ സിസ്ററത്തെ തന്റേതായ രീതിയിൽ അവലംബിച്ചു കൊണ്ടു ഇദ്ദേഹം അത് യാഥാർഥ്യമാക്കിത്തുടങ്ങി. സോംഗ്സ് ഒഫ് ക്യാപ്റ്റിവിറ്റി (1938-41) സോംഗ്സ് ഒഫ് ലിബറേഷൻ (1955) എന്നിവ സ്വാതന്ത്ര്യത്തിന്റേയും പീഡനങ്ങളുടേയും സംയുക്തഭാവങ്ങളൊത്തുചേർന്ന സംഗീതശില്പങ്ങളാണ്. ദ് പ്രിസണർ എന്ന ഓപ്പറ(1944-48) യും ഇതേ സ്വഭാവങ്ങൾ തന്നെയാണ് പുലർത്തുന്നത്.

ഇറ്റാലിയൻ ഭാവഗാന പാരമ്പര്യത്തെയും അഗാധമായ ആശയവിനിയോഗാത്മകതയെയും സമന്വയിപ്പിക്കുന്ന ഒന്നായിരുന്നു ഡല്ലാപിക്കോലയുടെ രചനാശൈലി. അതിൽ ഓരോ ഭാവവും അങ്ങേയറ്റം സുതാര്യമായിരുന്നു, രൂപഘടന എല്ലായ്പ്പോഴും അയവുള്ളതുമായിരുന്നു. മസ്സാച്ചുസെറ്റ്സിലെ ബെർക് ഷെയ് ർ മ്യൂസിക് സെന്ററിൽ 1951 മുതൽ 52 വരെ ഇദ്ദേഹം സംഗീതപഠനം നടത്തി. ന്യൂയോർക്കിലെ ക്യൂൻസ് കോളജിലും (1956-57, 1959-60) കാലിഫോർണിയ യൂണിവേഴ്സിറ്റിയിലും (1962-63) സംഗീതാധ്യാപകനായും സേവനമനുഷ്ഠിച്ചിട്ടുണണ്ട്.

ഇദ്ദേഹത്തിന്റെ വിഖ്യാത രചനകളാണ്:
എന്നിവയാണ്. ജീവിതത്തിന്റെ കൂടുതൽ കാലവും ഫ്ളോറൻസിൽ ചെലവഴിച്ച ഡല്ലാപിക്കോല ഇവിടെ വച്ച് 1975 ഫെബ്രുവരി 19-ന് നിര്യാതനായി.



</doc>
<doc id="208554" url="https://ml.wikipedia.org/wiki?curid=208554" title="ജോൺസ് വർണ്ണം">
ജോൺസ് വർണ്ണം

ശരീരകലകൾ സൂക്ഷ്മദർശിനിയിലൂടെ വ്യക്തമായി ദൃശ്യമാവുന്നതിനുവേണ്ടി ഉപയോഗിക്കുന്ന വർണ്ണമാണ് ജോൺസ് വർണ്ണം (Jones stain). ഇതിനെ മെത്തമീൻ പെർ അയോഡിക് ആസിഡ് ഷിഫ് നിറം (MPAS) എന്നും വിളിക്കാറുണ്ട്. ഇത് കീഴ് സ്തരത്തിനു നിറം നൽകുന്നതിനാൽ പല രോഗങ്ങളും സ്ഥിതീകരിക്കാനായി ഈ വർണ്ണം ഉപയോഗിച്ചു വരുന്നു. വൃക്കരോഗനിർണ്ണയത്തിന് ജോൺസ് വർണ്ണമാണ് ഏറ്റവും സാധാരണയായി ഉപയോഗിക്കുന്നത്. ഉദാഹരണത്തിന്, സ്തര നെഫ്രോപതി പോലുള്ള രോഗങ്ങളിൽ പുറത്തേക്ക് തള്ളി നിൽക്കുന്ന ഗ്ലോമെറൂലസിന്റെ കീഴ് സ്തരത്തിന് വ്യക്തമായ നിറം ജോൺസ് വർണ്ണം നൽകുന്നു.


</doc>
<doc id="208557" url="https://ml.wikipedia.org/wiki?curid=208557" title="അലക്സാണ്ടർ ഡൽഗാർനൊ">
അലക്സാണ്ടർ ഡൽഗാർനൊ

ബ്രിട്ടിഷ് ഭൗതികശാസ്ത്രജ്ഞനായ അലക്സാണ്ടർ ഡൽഗാർനൊ 1928 ജനുവരി 5-ന് ലണ്ടനിൽ ജനിച്ചു. അറ്റോമികവും തന്മാത്രീയവുമായ പ്രക്രിയകളെക്കുറിച്ചുള്ള സൈദ്ധാന്തിക പഠനങ്ങളിലാണ് ഏർപ്പെട്ടിരിക്കുന്നത്.

സൈദ്ധാന്തിക ഭൗതികത്തിൽ പിഎച്ച്. ഡി. ബിരുദം നേടിയശേഷം ക്വീൻസ്, ഹാർവാഡ് എന്നീ സർവകലാശാലകളിലും സ്മിത്സോണിയൻ അസ്ട്രോഫിസിക്കൽ ഒബ്സർവേറ്ററിയിലും ജോലിചെയ്തു. പിന്നീട് ഹാർവാഡ് ഒബ്സർവേറ്ററിയുടെ ഡയറക്ടറായും ജ്യോതിശ്ശാസ്ത്രവകുപ്പിൽ അധ്യക്ഷനായും സേവനമനുഷ്ഠിച്ചു.

ഡൽഗാർനൊ ക്വാണ്ടം മെക്കാനിക സമീകരണങ്ങളുടെ നിർധാരണത്തിനുള്ള ഗണിതീയരീതികൾ വികസിപ്പിച്ചെടുത്തുകൊണ്ട് പെർറ്റർബേഷൻ മേഖലയിൽ "ഇന്റർചെയ്ഞ്ച് തിയറം" അവതരിപ്പിച്ചു. ഇദ്ദേഹത്തിന്റെ ഗവേഷണ വിഷയങ്ങളിൽ ആറ്റങ്ങളിലേയും, തന്മാത്രകളിലേയും പ്രകീർണനം, തന്മാത്രീയ സെപ്ക്ട്രോസ്കോപ്പി, അയണോസ്ഫിയറിന്റെ താപ സന്തുലനം, ഭൗമാന്തരീക്ഷ പഠനങ്ങൾ, നക്ഷത്രാന്തരീയ പദാർഥങ്ങളെക്കുറിച്ചും വാതക നെബുലകളെക്കുറിച്ചുമുള്ള പഠനങ്ങൾ എന്നിവ ഉൾപ്പെടുന്നു.

1972-ൽ റോയൽ സൊസൈറ്റിയിലേക്കു തിരഞ്ഞെടുക്കപ്പെട്ട ഡൽഗാർനൊ '86-ൽ സൊസൈറ്റിയുടെ സ്വർണമെഡലിന് അർഹനായി. 
എന്നിവയും ഇദ്ദേഹത്തിനു ലഭിച്ചിട്ടുണ്ട്.



</doc>
<doc id="208560" url="https://ml.wikipedia.org/wiki?curid=208560" title="ആകൃതി ആവശ്യത്തെ അനുഗമിക്കുന്നു">
ആകൃതി ആവശ്യത്തെ അനുഗമിക്കുന്നു

നവീന വാസ്തുവിദ്യ (modern architecture), ഉല്പന്ന രൂപകല്പന (industrial design) തുടങ്ങിയ മേഖലകളുമായി ബന്ധപ്പെട്ട ഒരു തത്ത്വമാണ് ആകൃതി ആവശ്യത്തെ അനുഗമിക്കുന്നു (ഇംഗ്ലീഷ്: Form follows function) എന്നത്. ഇരുപതാം നൂറ്റാണ്ടിലാണ് ഈ ആശയം ഉദ്ഭവിച്ചത്. ഒരു കെട്ടിടമോ ഏതെങ്കിലും ഉത്പന്നമോ രൂപകല്പനചെയ്യുമ്പോൾ, അതിന്റെ ധർമ്മത്തിനായിരിക്കണം പ്രാധാന്യം, മറിച്ച് രൂപത്തിനല്ല. ഇതാണ് ഈ ശൈലി അർഥമാക്കുന്നത്.

ഈ വാക്യത്തിന്റെ കർത്തൃത്വം അമേരിക്കൻ ശില്പിയായിരുന്ന ഹോറേഷ്യോ ഗ്രീനോയുടെ (Horatio Greenough) മേൽ പലപ്പോഴും ആരോപിക്കപ്പെടുന്നുണ്ട്. ഇത് തെറ്റാണെങ്കിൽകൂടിയും അദ്ദേഹത്തിന്റെ ചിന്താധാരകൾ പിന്നീടുത്ഭവിച്ച ഫങ്ക്ഷണലിസവുമായ് ചേർന്നുപോകുന്നവയാണ്. ഗ്രീനോയുടെ സാഹിത്യസൃഷ്ടികൾ കുറേവർഷങ്ങളായി ആരും ശ്രദ്ധിച്ചിരുന്നില്ല. 1930ലാണ് അവ കണ്ടെടുത്തത്. 1947ൽ അദ്ദേഹത്തിന്റെ തിരഞ്ഞെടുത്ത പ്രബന്ധങ്ങൾ "ആകൃതിയും ആവശ്യവും : ഹോറേഷ്യോ ഗ്രീനോയുടെ കാഴ്ച്ചപ്പാടിൽ" എന്ന പേരിൽ പ്രസിദ്ധീകരിക്കുകയുണ്ടായി.

ഗ്രീനോയുടെ അതേ നാട്ടുകാരനും വാസ്തുശില്പിയുമായ ലൂയിസ് സള്ളിവെൻ തന്റെ ഒരു പ്രബന്ധത്തിൽ ആകൃതി ആവശ്യത്തെ അനുഗമിക്കുന്നു എന്ന ശൈലി ഉൾപ്പെടുത്തി. ഗ്രീനോയുടെ മരണത്തിന് ഏകദേശം 50വർഷം ശേഷമായിരുന്നു ഇത്. ഇന്ന് ഈ തത്ത്വത്തിന്റെ സ്രഷ്ടാവായി സള്ളിവനെയാണ് കണക്കാക്കുന്നത്. അദ്ദേഹം ഈ തത്ത്വത്തെക്കുറിച്ച് പറയുന്നതെന്തെന്നാൽ, 

<poem>
ജൈവീകവും അജൈവികവുമായ എല്ലാ വസ്തുക്കളിലും വ്യാപിക്കുന്ന നിയമവും
ഭൗതികവും ആദ്ധ്യാത്മികമായ സർവ്വതിലും
മാനവികവും അമാനുഷികവുമായ സർവ്വതിലും
സുസ്‌പഷ്‌ടമായ ശിരസ്സിലും
ഹൃദയത്തിലും മനസ്സിലും
വേർതിരിച്ചു മനസ്സിലാക്കാവുന്നതായ ജീവൻ ഈ തത്ത്വത്തിൽ ലയിച്ചിരിക്കുന്നു.
അതായത് ആകൃതി ആവശ്യത്തെ എല്ലായ്പ്പോഴും അനുഗമിക്കുന്നു.ഇതാണ് നിയമം
</poem> 



</doc>
<doc id="208584" url="https://ml.wikipedia.org/wiki?curid=208584" title="ഷക്കീബ് അൽ ഹസൻ">
ഷക്കീബ് അൽ ഹസൻ

ബംഗ്ലാദേശിലെ ക്രിക്കറ്റ് താരമാണ് ഷക്കീബ് അൽ ഹസൻ. ഒരു ഓൾ റൗണ്ടറാണ്. ബംഗ്ലാദേശിനു വേണ്ടി ഏകദിന ക്രിക്കറ്റിൽ ഏറ്റവും കൂടൂതൽ റൺസ് നേടിയിട്ടുള്ളത് ഷക്കീബ് അൽ ഹസനാണ്. മാത്രമല്ല ബംഗ്ലാദേശിനു വേണ്ടി ഏകദിന ക്രിക്കറ്റിൽ ഏറ്റവും കൂടൂതൽ വിക്കറ്റ് നേടിയ രണ്ടാമത്തെ താരവും ഹസൻ തന്നെ. 3 താരങ്ങളാണ് ഏകദിന ക്രിക്കറ്റിൽ ബംഗ്ലാദേശിനുവേണ്ടി 1000 റൺസും 100 വിക്കറ്റും നേടിയിട്ടുള്ളത്. അവരിൽ ഏറ്റവും കുറച്ച് കളികളിൽ നിന്ന് ഈ നേട്ടം കൈവരിച്ചത് ഷക്കീബ് അൽ ഹസനാണ്. 88 മത്സരങ്ങളിൽ നിന്നാണ് അദ്ദേഹം ഈ നേട്ടം കൈവരിച്ചത്. ഷക്കീബ് അൽ ഹസനാണ് കൗണ്ടി ക്രിക്കറ്റ് കളിക്കുന്ന ആദ്യ ബംഗ്ലാദേശ് താരം.

2008ൽ ചിറ്റഗോങ്ങിൽ ന്യൂസിലാൻഡിനെതിരെ നടന്ന ടെസ്റ്റ് മത്സരത്തിൽ 36 റൺസ് വഴങ്ങി 7 വിക്കറ്റുകൾ നേടി. ടെസ്റ്റ് ക്രിക്കറ്റിലെ ഏതെങ്കിലും ബംഗ്ലാദേശ് താരത്തിന്റെ ഏറ്റവും മികച്ച പ്രകടനമാണിത്. 2010ൽ ന്യൂസിലാൻഡിനെതിരെ 4-0ത്തിന് ഏകദിന പരമ്പര നേടുമ്പോൾ 11 വിക്കറ്റുകളും 1 സെഞ്ച്വറിയുമായി ഷക്കീബ് അൽ ഹസൻ തിളങ്ങി.


</doc>
<doc id="208587" url="https://ml.wikipedia.org/wiki?curid=208587" title="റമ്പാൻ ബൈബിൾ">
റമ്പാൻ ബൈബിൾ

മലയാളത്തിൽ വിവർത്തനം ചെയ്ത് പ്രസിദ്ധീകരിക്കപ്പെട്ട ആദ്യ ബൈബിളാണ് റമ്പാൻ ബൈബിൾ എന്ന പേരിൽ അറിയപ്പെടുന്നത്. 'വിശുദ്ധ വേദപുസ്തകം' എന്ന പേരിൽ 1811-ൽ ബോംബെയിലെ കൂറിയർ പ്രസിൽ നിന്നും അച്ചടിച്ചിറക്കിയ ഈ ഗ്രന്ഥത്തിൽ നാലു സുവിശേഷങ്ങൾ മാത്രമാണടങ്ങിയിരുന്നത്. ബൈബിൾ സാധാരണക്കാർക്ക് വായിക്കാൻ ഈ പരിഭാഷ സഹായിച്ചു. മുഖ്യവിവർത്തകൻ കായംകുളം ഫിലിപ്പോസ് റമ്പാൻ ആയിരുന്നതിനാലാണ് ഈ പരിഭാഷയ്ക്ക് "റമ്പാൻ ബൈബിൾ" എന്ന പേരു ലഭിച്ചത്. ഇംഗ്ലീഷ് വേദപ്രചാരകൻ ഡോ. ക്ലോഡിയസ് ബുക്കാനന്റെ ഉത്സാഹത്താൽ നിർവഹിക്കപ്പെട്ട വിവർത്തനം ആയതിനാൽ ബുക്കാനൻ ബൈബിൾ, കൂറിയർ പ്രസിൽ അച്ചടിച്ചതിനാൽ കൂറിയർ ബൈബിൾ എന്നീ പേരുകളിലും ഈ പരിഭാഷ അറിയപ്പെടുന്നുണ്ട്.
1806-ൽ മലബാറിലെത്തിയ ഈസ്റ്റിൻ‌ഡ്യാ കമ്പനിയുടെ കൽക്കട്ടയിലെ ചാപ്‌ളയിൻ ഡോ. ക്ലോഡിയസ് ബുക്കാനൻ മലങ്കര സഭയുടെ അന്നത്തെ മേലധ്യക്ഷനായിരുന്ന മാർ ദീവന്നാസിയോസ് ഒന്നാമൻ മെത്രാപ്പോലീത്തയെ (ആറാം മാർത്തോമയെ) സന്ദർശിച്ചു. മെത്രാപ്പോലീത്ത ആയിരം വർഷമായി സുറിയാനി സഭയുടെ കൈവശമിരുന്നതെന്ന് വിശേഷിപ്പിക്കപ്പെട്ട ഒരു പുരാതന ബൈബിൾ ബുക്കാനന് സമ്മാനിച്ചു. അതിനൊപ്പം മത്തായിയുടെ സുവിശേഷത്തിന്റെ മലയാള പരിഭാഷയുടെ ഒരു കൈയെഴുത്തു പകർപ്പും ഉണ്ടായിരുന്നു. മെത്രാപ്പോലീത്തയുടെ സെക്രട്ടറി ആയിരുന്ന ഫിലിപ്പോസ് റമ്പാൻ സ്വകാര്യ ഉപയോഗത്തിനായും ഒരു ഭക്ത്യഭ്യാസം എന്ന നിലയിലും നിർവഹിച്ചതാണ് ആ പരിഭാഷ എന്നറിഞ്ഞ ബുക്കാനൻ, മറ്റു സുവിശേഷങ്ങളുടെ തർജ്ജമ കൂടി ഏറ്റെടുക്കാൻ റമ്പാനെ പ്രേരിപ്പിച്ചു. 1807-ൽ ആരംഭിച്ച ഈ വിവർത്തനയത്നത്തിന് ഇംഗ്ലണ്ടിലെ ബുക്കാനന്റെ മാതൃസഭയുടേയും മലയാളദേശത്തെ സുറിയാനി സഭാ നേതാക്കളുടെയും സഹകരണമുണ്ടായിരുന്നു. മാർ ദിവന്നാസ്യോസ് മെത്രാപ്പോലീത്ത പരിഭാഷക്കു മേൽനോട്ടം വഹിച്ചു. 1811-ൽ ഈ നാലു സുവിശേഷങ്ങളും ഒരു പുസ്തകമായി ബോംബെയിലെ കൂറിയർ പ്രസ്സിൽ നിന്നു അച്ചടിച്ചു പ്രസിദ്ധീകരിച്ചു. 9.5 ഇഞ്ച് നീളവും എട്ട് ഇഞ്ച് വീതിയും രണ്ട് ഇഞ്ച് കനവും 504 പേജുകളുമാണ് ഈ ബൈബിളിനുള്ളത്. സുറിയാനിയിൽ നിന്നുള്ള പദാനുപദ വിവർത്തനം ആയതിനാൽ ധാരാളം സുറിയാനി പദങ്ങൾ ആ വിവർത്തനത്തിൽ കടന്നു കൂടിയിരുന്നു. അദ്ധ്യായത്തിനു 'കെപ്പാലഓൻ' എന്നും സങ്കീർത്തനത്തിന് 'മസുമൂർ' എന്നും ജ്ഞാനസ്നാനത്തിന് 'മാമൂദിസ' എന്നും പഴയനിയമത്തിന് 'ഒറേത്ത' എന്നും മറ്റുമുള്ള സുറിയാനിപദങ്ങൾ റമ്പാൻ ബൈബിളിൽ അതേപടി സ്വീകരിച്ചിരിക്കുന്നു.

മലയാളഭാഷയുടെ ചരിത്രത്തിൽ ഏറെ പ്രാധാന്യമുള്ള കൃതിയായി റമ്പാന്റെ ബൈബിൾ പരിഭാഷയെ കാണുന്നവരുണ്ട്. രണ്ടു നൂറ്റാണ്ടിലധികം പഴക്കമുള്ള ഈ കൃതിയിലെ ഭാഷയാണ് മലയാളത്തിലെ മാനകഗദ്യശൈലിയായി പിന്നീട് വികസിച്ചതെന്നും എഴുത്തച്ഛൻ മലയാളത്തിലെ കാവ്യഭാഷയുടെ മനനീകരണത്തിനു തുടക്കം കുറിച്ചതു പോലെ ഗദ്യഭാഷയുടെ മാനനീകരണത്തിനു തുടക്കമിട്ടത് കായംകുളം പീലീപ്പോസ് റമ്പാനാണെന്നും വേദശബ്ദരത്നാകരം എന്ന മലയാളം ബൈബിൾ നിഘണ്ടുവിന്റെ കർത്താവായ ഡി. ബാബു പോൾ അഭിപ്രായപ്പെട്ടിട്ടുണ്ട്. ഈ വാദം സ്ഥാപിക്കാൻ അദ്ദേഹം മത്തായിയുടെ സുവിശേഷം 2-ആം അദ്ധ്യായം 13-ആം വാക്യം റമ്പാൻ ബൈബിളിൽ നിന്നും എടുത്തെഴുതിയ ശേഷം അതിനെ എൻ.വി.കൃഷ്ണവാര്യരുടെ മേൽനോട്ടത്തിൽ നിർവഹിക്കപ്പെട്ട ഇരുപതാം നൂറ്റാണ്ടിലെ ഓശാന ബൈബിൾ പരിഭാഷയിലെ ഇതേ വാക്യത്തിന്റെ രൂപവുമായി താരതമ്യപ്പെടുത്തുന്നു:-



റമ്പാന്റെ വാക്യങ്ങളുടെ "അരികും മൂലയും ചെത്തിയാൽ" ഇരുപതാം നൂറ്റാണ്ടിലെ പരിഭാഷയിലെ രൂപമാകും എന്നാണ് അദ്ദേഹത്തിന്റെ അഭിപ്രായം.

 ഭാരതത്തിൽ ആദ്യമായി 1714-ൽ തമിഴ് ഭാഷയിലാണ് വേദപുസ്തകം ഭാഷാന്തരം ചെയ്യപ്പെട്ടത്. 1793-ൽ ബംഗാളി ഭാഷയിലും. 


</doc>
<doc id="208602" url="https://ml.wikipedia.org/wiki?curid=208602" title="ഉരുളക്കിഴങ്ങ്-ഡെക്സ്ട്രോസ് അഗർ">
ഉരുളക്കിഴങ്ങ്-ഡെക്സ്ട്രോസ് അഗർ

ഉരുളക്കിഴങ്ങിന്റെ സത്തയും, ഡെക്സ്ട്രോസും ചേർത്ത് നിർമ്മിക്കുന്ന സംവർധക മാധ്യമമാണ് ഉരുളക്കിഴങ്ങ്-ഡെക്സ്ട്രോസ് അഗർ (Potato-dextrose agar) (BAM മീഡിയ M127 ). ചെടികളെ ബാധിക്കുന്ന ബാക്ടീരിയയെയും, പൂപ്പലിനെയും വളർത്താനായാണ് ഇത് ഉപയോഗിക്കുന്നത്. 
ഉരുളക്കിഴങ്ങ് സത്ത ഉണ്ടാക്കാനായി ഉരുളക്കിഴങ്ങുകൾ തൊലി കളഞ്ഞ് കഷ്ണങ്ങളാക്കി 30 മിനിറ്റ് വെള്ളത്തിൽ വേവിച്ച് വെള്ളം ചീസ് തുണി ഉപയോഗിച്ച് അരിച്ചെടുക്കുക. ഇതിലേക്ക് ഡെക്സ്ട്രോസും അഗർ പൊടിയും ചേർത്തതിനു ശേഷം 15 മിനിറ്റ് ഓട്ടോക്ലേവ് ചെയ്തെടുക്കുക. സൂക്ഷ്മജീവി വിമുക്തമായ ഈ മിശ്രിതത്തെയാണ് ഉരുളക്കിഴങ്ങ്-ഡെക്സ്ട്രോസ് അഗർ എന്ന് വിളിക്കുന്നത്.
ഇതേ രീതിയിൽ അഗർ ഉപയോഗിക്കാതെ ഉണ്ടാക്കുന്ന മിശ്രിതത്തെ ഉരുളക്കിഴങ്ങ്-ഡെക്സ്ട്രോസ് രസം എന്ന് പറയുന്നു. ഇതിൽ ഫംഗസുകളായ യീസ്റ്റ്, ആസ്പെർഗില്ലസ്, ക്യാൻഡിഡ എന്നിവയെ വളർത്തുന്നു.


</doc>
<doc id="208606" url="https://ml.wikipedia.org/wiki?curid=208606" title="സബുറോഡ് അഗർ">
സബുറോഡ് അഗർ

പെപ്റ്റോണുകൾ ചേർത്ത സംവർധക മാധ്യമമാണ് സബുറോഡ് അഗർ (Sabouraud agar). ഡെർമറ്റോഫൈറ്റുകളെയും മറ്റ് ഫംഗസുകളെയും പരീക്ഷണശാലയിൽ വളർത്താനാണ് ഇവ ഉപയോഗിക്കുന്നത്. 1892-ൽ റേമണ്ട് സബുറോഡ് എന്ന ശാസ്ത്രജ്ഞനാണ് ഈ അഗർ നിർമ്മിച്ചത്. അദ്ദേഹത്തിന്റെ പേരിലാണ് ഇത് അറിയപ്പെടുന്നതും. പിന്നീട് ചെസ്റ്റർ എമ്മോൺസ് എന്ന ശാസ്ത്രജ്ഞൻ അഗറിന്റെ പി.എച്ച് മൂല്യം മാറ്റി, ഡെക്സ്ട്രോസിന്റെ ഗാഡത കുറച്ച് കുറച്ച് കൂടുതൽ ഫംഗസുകളെ വളർത്താൻ അനുയോജ്യമാക്കുകയും ചെയ്തു. 5.6 പി.എച്ച് സംഖ്യയുള്ള സബറോഡ് അഗറിൽ സാധാരണഗതിയിൽ ബാക്ടീരിയയുടെ പെരുക്കൽ കുറയും.
ഇവയെല്ലാം ചേർത്ത് പി.എച്ച് മൂല്യം 5.6 ആക്കിയാണ് സബുറോഡ് അഗർ നിർമ്മിക്കുന്നത്.



</doc>
<doc id="208608" url="https://ml.wikipedia.org/wiki?curid=208608" title="ജെഫ്രി ഗുറുമുയി യുനുപിംഗു">
ജെഫ്രി ഗുറുമുയി യുനുപിംഗു

പ്രമുഖ ആസ്ത്രേലിയൻ ആദിവാസി ഗായകനാണ് ജെഫ്രി ഗുറുമുയി യുനുപിംഗു(ജനനം : 1970). യോൾങു ഭാഷയിലാണ് ഇദ്ദേഹത്തിന്റ ഗാനാലാപനം.
വടക്കൻ ആസ്ട്രേലിയയിലെ എൽക്കോ ദ്വീപിലാണ് ഗുറുമുയി ജനിച്ചത്. യോള്ങുവിലെ ഗുമാജ് വിഭാഗക്കാരനായ ഗുറുമുയി ജന്മനാ അന്ധനാണ്.



</doc>
<doc id="208618" url="https://ml.wikipedia.org/wiki?curid=208618" title="ദീപക് പരേഖ്">
ദീപക് പരേഖ്

ഇന്ത്യയിലെ പ്രമുഖ ഭവനവായ്പാ സ്ഥാപനമായ ഹൗസിങ്ങ് ഡെവലപ്മെന്റ് ഫിനാൻസ് കോർപ്പറേഷന്റെ ചെയർമാനാണ് ദീപക് പരേഖ്. മുംബൈയിലാണ് അദ്ദേഹം താമസിക്കുന്നത്.

ന്യൂയോർക്കിൽ ഏണസ്റ്റ് & യംഗ് മാനേജ്മെന്റ് കൺസൾട്ടൻസി സർവീസസിൽ ചാർട്ടേർഡ് അക്കൗണ്ടന്റ് ആയാണ് ദീപക് പരേഖ് ഔദ്യോഗിക ജീവിതം ആരംഭിച്ചത്. ഇന്ത്യയിൽ തിരിച്ചെത്തിയ ശേഷം ഗ്രിൻഡ്‌ലെയ്സ് ബാങ്കിലും, ചേസ് മാൻഹട്ടൻ ബാങ്കിന്റെ ദക്ഷിണേഷ്യൻ ഉപപ്രധിനിധി എന്ന പദവിയിലും അദ്ദേഹം പ്രവർത്തിച്ചു. 

1978ലാണ് ദീപക് എച്ച്.ഡി.എഫ്.സിയിലെത്തുന്നത്. 1985ൽ മാനേജിങ്ങ് ഡയറക്ടർ ആയി സ്ഥാനക്കയറ്റം ലഭിച്ച അദ്ദേഹം 1993ലാണ് എച്ച്.ഡി.എഫ്.സിയുടെ ചെയർമാൻ സ്ഥാനം ഏറ്റെടുത്തത്. എച്ച്.ഡി.എഫ്.സിയെ ഇന്ത്യയിലെ പ്രമുഖ ധനകാര്യ സ്ഥാപനമായി വളർത്തിയെടുത്തതിൽ അദ്ദേഹം പ്രധാന പങ്കാളിയാണ്.

1997ൽ ഭാരതസർക്കാറിന്റെ ഇൻഫ്രാസ്ട്രക്ചർ വികസന സ്ഥാപനമായ ഇൻഫ്രാസ്ട്രക്ചർ ഡെവലപ്മെന്റ് ആന്റ് ഫിനാൻസ് കമ്പനി ലിമിറ്റഡ്(ഐ.ഡി.എഫ്.സി) യുടെ നോൺ എക്സിക്യൂട്ടീവ് ചെയർമാൻ പദവിയും ദീപക് പരേഖിനു ലഭിച്ചു. 


</doc>
<doc id="208623" url="https://ml.wikipedia.org/wiki?curid=208623" title="അഗർ">
അഗർ

ചുവന്ന ആൽഗകളുടെ കോശഭിത്തിയിൽ നിന്നും നിർമ്മിച്ചെടുക്കുന്ന പോളിസാക്കറൈഡ് മിശ്രിതമാണ് അഗർ.. അഗറോസ് എന്ന നീണ്ട പോളിസാക്കറൈഡിന്റെയും, അഗറോപെക്ടിൻ എന്ന ചെറിയ പോളിസാക്കറൈഡിന്റെയും മിശ്രിതമാണ് വ്യാവസായികമായി ഉപയോഗിക്കുന്ന അഗർ. ജെലറ്റിൻ പരുവത്തിലുള്ള അഗർ കടൽ ആൽഗകളെ തിളപ്പിച്ച് വേർതിരിച്ചെടുക്കുകയാണ് ചെയ്യാറ്.
സൂക്ഷ്മജീവികളെ പരീക്ഷണശാലയിൽ വളർത്താനും, ഡെസെർട്ടുകൾ തയ്യാറാക്കാനുമാണ് അഗർ ഉപയോഗിക്കുന്നത്. ഐസ്ക്രീം, സൂപ്പുകൾ, പഴച്ചാറ്, ശീതീകരിച്ച പച്ചക്കറികൾ എന്നിവയിലും അഗർ ചേർക്കാറുണ്ട്. വസ്ത്രനിർമ്മാണത്തിലും, പേപ്പർ നിർമ്മാണത്തിലും അഗർ ഉപയോഗിക്കുന്നു. "ജെലീഡിയം" അഥവാ "ഗ്രാസിലേറിയ" എന്ന ചുവന്ന കടൽ ആൽഗകളിൽ നിന്നാണ് അഗർ പ്രധാനമായും നിർമ്മിച്ചെടുക്കുന്നത്.
സൂക്ഷ്മജീവശാസ്ത്ര പരീക്ഷണങ്ങളിൽ ബാക്ടീരിയയെയും, ഫംഗസുകളെയും വളർത്താനായാണ് അഗർ പ്രധാനമായും ഉപയോഗിക്കുന്നു. ഇതിനായി പ്രത്യേകം നിർമ്മിച്ച അഗർ പ്ലേറ്റുകൾ വിപണിയിലുണ്ട്. പൊടി രൂപത്തിൽ ലഭിക്കുന്ന അഗർ വെള്ളം ചേർത്ത് ജെലറ്റിൻ പരുവത്തിലാക്കിയിട്ടാണ് ഖരമാധ്യമങ്ങൾ നിർമ്മിക്കുന്നത്. വളർത്തേണ്ട സൂക്ഷ്മജീവിയുടെ ആവശ്യങ്ങളനുസരിച്ച് മറ്റ് പോഷകവസ്തുക്കൾ അഗറിലേക്ക് ചേർക്കാവുന്നതാണ്. ബാക്ടീരിയയുടെ ചലനക്ഷമത അളക്കാൻ അഗർ ഉത്തമ മാധ്യമമാണ്. അനേകം ചെറു സുഷിരങ്ങളുള്ളതിനാൽ അഗറിന്റെ ഗാഡത കുറയ്ക്കുകയോ കൂട്ടുകയോ ചെയ്യുന്നതിലൂടെ ആവശ്യമുള്ള ശ്യാനത (viscosity)യിലുള്ള മാധ്യമം തയ്യാറാക്കൻ സാധിക്കും.
അഗറിന്റെ പ്രധാന ഘടകമാണ് അഗറോസ്. അഗറോസ് ജെൽ മാധ്യമമായി ഉപയോഗിച്ചാണ് ജെൽ ഇലക്ട്രോഫോറസിസ് നടത്തുന്നത്. മാംസ്യങ്ങളെയും, മാംസ്യ സങ്കരങ്ങളെയും വേർതിരിക്കാൻ ഈ സാങ്കേതികവിദ്യയാണ് ഉപയോഗിക്കുന്നത്. ഇമ്മ്യൂണോപ്രസരണത്തിനും ഇമ്മ്യൂണോ-ഇലക്ട്രോഫോറസിസിനുമാണ് കൂടുതലായും അഗറോസ് ഉപയോഗിക്കുന്നത്.
ജെലറ്റിനൊപ്പവും, ജെലറ്റിനു പകരമായും അഗർ ഉപയോഗിക്കുന്നു. കേക്കുകളിലും, ഐസ്ക്രീമിലും, സൂപ്പുകളിലും, പുഡ്ഡിങ്ങുകളിലും ഇത് വ്യാപകമായി ഉപയോഗിച്ചുവരുന്നു. ഇന്ത്യയിൽ ഇത് 'ചൈന പുല്ല്' എന്നാണ് അറിയപ്പെട്ടു വരുന്നത്. അഗറിൽ 80 ശതമാനവും ഫൈബറാണുള്ളത്. അതിനാൽ സുഗമമായ ദഹനത്തിന് അഗർ കഴിക്കുന്നത് ഉപയോഗപ്രദമാണ്.

അഗർ ദന്തവൈദ്യത്തിൽ പല്ലുകളുടെ മുദ്രയെടുക്കാനും, കളിമണ്ണിന് അയവ് നൽകാനും, രാസ-വിദ്യുത് സെല്ലുകളിൽ ഉപ്പ് പാലം നിർമ്മിക്കാനും ഉപയോഗിക്കുന്നു.


</doc>
<doc id="208637" url="https://ml.wikipedia.org/wiki?curid=208637" title="ഡൽഹൗസി പ്രഭു">
ഡൽഹൗസി പ്രഭു

1848 മുതൽ 1856 വരെയുള്ള കാലയളവിൽ ഇന്ത്യയിലെ ബ്രിട്ടിഷ് ഗവർണർ ജനറലായിരുന്നു ഡൽഹൗസി പ്രഭു യഥാർഥ പേര് "ജെയിംസ് ആൻഡ്രൂ ബ്രൗൺ റാംസെ" എന്നാണ്. സ്കോട്ട്ലൻഡിൽ ഡൽഹൗസിയിലെ ഒൻപതാമതു പ്രഭു ആയ ജോർജ് റാംസെ (1770-1838)യുടെ മകനായി ഇദ്ദേഹം 1812 ഏപ്രിൽ 22-ന് ജനിച്ചു. ഓക്സ്ഫോഡിൽ നിന്ന് വിദ്യാഭ്യാസം നേടിയ ഇദ്ദേഹം 1837-ൽ പാർലമെന്റിലേക്ക് തെരഞ്ഞെടുക്കപ്പെട്ടു. 1838-ൽ പത്താമത്തെ പ്രഭു ആയി. ബോർഡ് ഒഫ് ട്രേഡിന്റെ വൈസ് പ്രസിഡന്റും (1843) പ്രസിഡന്ററും (1845), ആയിരുന്നിട്ടുണ്ട്.
മുപ്പത്തിയഞ്ചാം വയസിൽ ഇന്ത്യയിലെ ഗവർണർ ജനറലായ അദ്ദേഹം ആ സ്ഥാനത്തെത്തിയ ഏറ്റവും പ്രായംകുറഞ്ഞ വ്യക്തിയായിരുന്നു.

1848 ജനുവരിയിൽ ഇന്ത്യയിലെ ഗവർണർ ജനറലായി നിയമിതനായി. ഹാർഡിഞ്ച് പ്രഭുവിന്റെ പിൻഗാമിയായാണ് 35-ആമത്തെ വയസ്സിൽ ഇദ്ദേഹം ഇന്ത്യയിലെത്തിയത്. ദൃഢചിത്തനും സ്ഥിരോത്സാഹിയുമായ ഇദ്ദേഹം സുസ്ഥിരവും സുസംഘടിതവുമായ ഒരു ബ്രിട്ടിഷ് ഭരണ വ്യവസ്ഥിതിക്ക് ഇന്ത്യയിൽ തുടക്കം കുറിച്ചു. അതിനുവേണ്ടി ധാരാളം നാട്ടുരാജ്യങ്ങളെ ഈസ്റ്റിന്ത്യാകമ്പനിയുടെ നേരിട്ടുള്ള ഭരണത്തിൻ കീഴിൽ ഇദ്ദേഹം കൊണ്ടുവന്നു. കമ്പനിയുടെ ആശ്രിതരായ നാട്ടുരാജ്യങ്ങളിൽ അനന്തരാവകാശികളായി രാജകുടുംബാംഗങ്ങളില്ലെങ്കിൽ ആ രാജ്യങ്ങൾ ബ്രിട്ടിഷ് സാമ്രാജ്യത്തിൽ ലയിപ്പിക്കുന്ന നിയമം (ദത്തപഹാരനയം) നടപ്പാക്കി. അങ്ങനെ, 1848-നും 54-നും ഇടയ്ക്ക് സത്താറ, ജയ്പ്പൂർ. സാംബൽപ്പൂർ, ഭഗത്ത്, ഉദയപ്പൂർ, നാഗ്പ്പൂർ, ഝാൻസി തുടങ്ങിയ നാട്ടുരാജ്യങ്ങൾ ബ്രിട്ടിഷ് സാമ്രാജ്യത്തിന്റെ ഭാഗമായി. രണ്ടാം ആംഗ്ലോ-സിഖ് യുദ്ധത്തിൽ സിഖുകാരെ തോൽപ്പിച്ച് പഞ്ചാബ് സാമ്രാജ്യത്തോട് കൂട്ടിച്ചേർത്തു. അഫ്ഗാൻ മലനിരകൾ വരെയുള്ള പടിഞ്ഞാറൻ പ്രദേശങ്ങൾ ബ്രിട്ടിഷ് ഇന്ത്യയുടെ നേരിട്ടുള്ള നിയന്ത്രണത്തിലാക്കി(1848-49).പഞ്ചാബിന്റെ റവന്യൂ, നീതിനിർവഹണ, ഭരണകാര്യങ്ങൾക്കായി പ്രത്യേക കമ്മിഷനെ നിയമിച്ചു.

രണ്ടാം ബർമാ യുദ്ധത്തിൽ ബർമാ രാജാവിനെ തോൽപിച്ച് ബർമയും തുടർന്ന് സിക്കിമും ഉൾപ്പെടുത്തി സാമ്രാജ്യം വിപുലീകരിച്ചു (1852). സൈനിക സഹായ കരാറുകളിലൂടെ നാട്ടുരാജ്യങ്ങളിൽനിന്ന് ചുങ്കം പിരിക്കുകയും ചുങ്കം മുടക്കം വരുത്തുന്ന രാജ്യങ്ങളെ കമ്പനിയുടെ ഭാഗമാക്കുകയും ചെയ്യുന്ന നയം നടപ്പിലാക്കി. ഇതനുസരിച്ച്, ഹൈദരാബാദിലെ നൈസാമിന്റെ അധീനതയിലായിരുന്ന ബീറാർ ബ്രിട്ടിഷ് ഇന്ത്യയുടെ ഭാഗമായി. (1853). ദുർഭരണം ആരോപിച്ച് അയോദ്ധ്യയും അവധും പിടിച്ചടക്കി. കൂടാതെ നാട്ടുരാജാക്കന്മാർക്ക് അനുവദിച്ചിരുന്ന പദവികളും സ്ഥാനമാനങ്ങളും മറ്റും നിർത്തലാക്കുന്ന നിയമങ്ങളെ ഡൽഹൗസി കൊണ്ടുവന്നു. ബംഗാൾ ഭരണം ഗവർണർ ജനറൽ നേരിട്ട് നടത്തുന്നതിനു പകരം ഒരു ലഫ്റ്റനന്റ് ഗവർണറുടെ കീഴിലാക്കി. ഈ പരിഷ്ക്കാരം കേന്ദ്രഭരണകാര്യങ്ങളിൽ കൂടുതൽ ശ്രദ്ധ പതിപ്പിക്കാൻ ഡൽഹൗസിക്ക് സഹായകമായി. പൊതുമരാമത്തിന് പ്രത്യേക വകുപ്പുണ്ടാക്കുകയും റോഡുനിർമ്മാണവും ജലസേചന പദ്ധതികളും വിപൂലീകരിക്കുകയും ചെയ്തു. റെയിൽവെ, ടെലിഗ്രാഫ്, ഇന്ത്യയ്ക്ക് മൊത്തത്തിലുള്ള ഏകീകൃത തപാൽ വ്യവസ്ഥ എന്നിവയ്ക്ക് രൂപം നൽകി. വാണിജ്യം, വിദ്യാഭ്യാസം എന്നീ രംഗങ്ങളിൽ പരിഷ്ക്കാരങ്ങളും സാമൂഹിക വ്യവസ്ഥിതിയിൽ ദൂരവ്യാപക ഫലങ്ങളുളവാക്കിയ മാറ്റങ്ങളും വരുത്തി. ഇദ്ദേഹത്തിന് 1849-ൽ മാർക്വസ് (പ്രഭു) പദവി ലഭിച്ചിരുന്നു, 1856 ഫെബ്രുവരിയിൽ ഇന്ത്യയിലെ ഗവർണർ ജനറൽ പദവിയിൽ നിന്ന് വിരമിച്ചു. ഡൽഹൗസിയുടെ പല പരിഷ്ക്കാരങ്ങളും ഇന്ത്യയിലെ ജനങ്ങളിലുണ്ടാക്കിയ രോഷം 1857-ലെ ലഹളയ്ക്ക് ഒരു കാരണമായി. 1860 ഡിസംബർ 19-ന് ഇദ്ദേഹം ഡൽഹൗസി കൊട്ടാരത്തിൽ മരണമടഞ്ഞു.



</doc>
<doc id="208641" url="https://ml.wikipedia.org/wiki?curid=208641" title="ബാഡ്ജർ">
ബാഡ്ജർ

വന്യമൃഗമായ മസ്റ്റെലൈഡ് കുടുംബത്തിലെ ഉപകുടുംബമാണ് ബാഡ്ജർ. യൂറോപ്പ്, ചൈന, അമേരിക്ക, എന്നിവിടങ്ങളിലെ ഉയരം കൂടിയ വന‌പ്രദേശങ്ങളിലാണ് ഇവയെ കാണപ്പെടുന്നത്. അമേരിക്കയിൽ കാണപ്പെടുന്ന ബാഡ്ജറുകൾ യൂറോപ്യൻ ഇനങ്ങളേക്കാൾ ചെറുതാണ്. ചൈനയിൽ കാണപ്പെടുന്ന ബാഡ്ജറുകൾ ഹോഗ് ബാഡ്ജർ എന്നാണ് അറിയപ്പെടുന്നത്. മണ്ണിൽ തുരന്നുണ്ടാക്കുന്ന മാളങ്ങളിലാണ് ഇവ വസിക്കുന്നത്. ഏകദേശം ഒരു മീറ്റർ നീളത്തിൽ ഇവ വളരുന്നു. മണ്ണിര, കീടങ്ങൾ, കരണ്ടുതീനികൾ എന്നിവയാണ് ഇവയുടെ പ്രധാന ഭക്ഷണം. ഇവയുടെ മുൻകാലുകളിൽ അഞ്ചുവിരലുകൾ ഉണ്ട്.

പകൽ കൂട്ടമായി മാളങ്ങളിൽ കഴിയുന്ന ഇവ രാത്രി ഇരതേടാൻ ഇറങ്ങുകയും ചെയ്യും.



</doc>
<doc id="208645" url="https://ml.wikipedia.org/wiki?curid=208645" title="പരൽ (മത്സ്യം)">
പരൽ (മത്സ്യം)

ശുദ്ധ ജലവാസിയായ മത്സ്യങ്ങളുടെ ഒരു കുടുംബമാണ് സൈപ്രിനിഡേ അഥവാ പരൽ. മൂവായിരത്തോളം ഇനങ്ങളിൽ 1,270 എണ്ണം മാത്രമേ ഇപ്പോൾ അവശേഷിക്കുന്നുള്ളു. അവയെ 370 ഇനങ്ങളായി തിരിച്ചിരിക്കുന്നു. ഏകദേശം 12 മില്ലീമീറ്റർ മുതൽ 3-മീറ്റർ വരെ വലിപ്പമുള്ള ഇനങ്ങൾ ഇതിൽ ഉൾപ്പെടുന്നു. ഇവയിലെ ഏറ്റവും വലിയ ഇനം കാറ്റ്‌ലോകാർപിയോ സിയാമെൻസിസ് ആണ്. ഈ മത്സ്യങ്ങൾ അവയുടെ മുട്ടയെ പരിപാലിക്കാത്ത ചുരുക്കം ചിലയിനങ്ങളിൽ ഒന്നാണ്.




</doc>
<doc id="208649" url="https://ml.wikipedia.org/wiki?curid=208649" title="പച്ചപ്പരൽ">
പച്ചപ്പരൽ

ഒരിനം പരൽ മത്സ്യമാണ് പച്ചപ്പരൽ . ഇംഗ്ലീഷിൽ അറൂലിയസ് ബാർബ്.അരുളിപ്പരൽ, സൈലസ് പരൽ എന്നീപേരുകളിലും അറിയപ്പെടുന്നു. തമ്പ്രാപരനി നദിയിലും കാവേരി നദിയിലുമാണ് ഇവ സാധാരണ കാണപ്പെടുന്നത്. ശുദ്ധജല മത്സ്യമായ ഇവ 12 സെന്റീമീറ്റർ വരെ വളരുന്നു. പ്രാദേശിക നിവാസികൾ ഉപയോഗിക്കുന്ന "അരുലി" എന്ന പേരിൽ നിന്നാണ് ഇവയ്ക്ക് ഇംഗ്ലീഷിലെ "അരുലിയസ്" എന്ന പേര് ഉരുത്തിരിഞ്ഞത്.

വലിയ അരുവികൾ, നദികൾ, തടാകങ്ങൾ എന്നിവയാണ് ഇവയുടെ സ്വാഭാവിക ആവാസവ്യവസ്ഥ. ജലത്തിന്റെ പി.എച്ച് മൂല്യം 6.0 - 6.5 വരെയും ഡി.എച്ച്. 10, താപനില 19°C മുതൽ 25°C വരെയും ഇവയ്ക്ക് ജീവിക്കാൻ അനുകൂലമാണ്.




</doc>
<doc id="208659" url="https://ml.wikipedia.org/wiki?curid=208659" title="പോഷക അഗർ">
പോഷക അഗർ

ബാക്ടീരിയയെ പരീക്ഷണശാലയിൽ വളർത്താൻ ഉപയോഗിക്കുന്ന ഒരു തരം അഗർ മാധ്യമമാണ് പോഷക അഗർ(Nutrient agar). ഉയർന്ന താപനിലകളിലും ഇത് ഖരരൂപത്തിൽ നിലനിൽക്കുന്നതിനാൽ ഇവ ഒരു നല്ല വളർച്ചാ മാധ്യമമാണ്. കൂടാതെ ബാക്ടീരിയ പോഷക അഗറിന്റെ പ്രതലത്തിൽ വളരുന്നതുകൊണ്ട് അവയെ വ്യക്തമായി നിരീക്ഷിക്കുക സാധ്യമാണ്. പോഷക അഗറിന്റെ ഘടകങ്ങൾ ഇവയാണ് (w/v) :
ഇവയെല്ലാം ചേർത്ത് പി.എച്ച് മൂല്യം 25 ഡിഗ്രി താപനിലയിൽ 6.8 ആക്കിയതിനെയാണ് പോഷക അഗർ എന്ന് വിളിക്കുന്നത്. അഗർ ഒഴികെയുള്ള ചേരുവകൾ ചേർത്ത് ഉണ്ടാക്കുന്ന മാധ്യമത്തെ "പോഷക രസം" എന്ന് വിളിക്കുന്നു. പക്ഷേ, പോഷക രസത്തിൽ ബാക്ടീരിയ വളരുന്നത് ദ്രവത്തിലായതിനാൽ നിരീക്ഷിക്കുക ബുദ്ധിമുട്ടാണ്. 


</doc>
<doc id="208672" url="https://ml.wikipedia.org/wiki?curid=208672" title="ജോൺ ഫോസ്റ്റർ ഡള്ളസ്">
ജോൺ ഫോസ്റ്റർ ഡള്ളസ്

യു. എസ്സിലെ മുൻ സ്റ്റേറ്റ് സെക്രട്ടറിയായിരുന്നു ജോൺ ഫോസ്റ്റർ ഡള്ളസ്. കർക്കശക്കാരനായും തന്ത്രശാലിയായും അറിയപ്പെട്ടിരുന്ന ഈ നയതന്ത്രജ്ഞൻ, ഐസ നോവർ പ്രസിഡന്റായിരുന്നപ്പോൾ 1953 മുതൽ 1959 വരെയാണ് അധികാരത്തിലിരുന്നത്. ശീതസമരകാലത്ത് യു. എസ്സിന്റെ വിദേശനയ രൂപവത്കരണത്തിൽ ഇദ്ദേഹം പ്രധാന പങ്കു വഹിച്ചിരുന്നു.

"അലൻ മക് ഡള്ളസിന്റേയും എഡിത്ത് ഫോസ്റ്റർ ഡള്ളസിന്റേയും" മകനായി 1888 ഫെബ്രുവരി 25-ന് ഇദ്ദേഹം വാഷിങ്ടണിൽ ജനിച്ചു. 1911-ൽ നിയമപഠനം പൂർത്തിയാക്കി അഭിഭാഷകവൃത്തിയിൽ ഏർപ്പെട്ട ഇദ്ദേഹം അന്താരാഷ്ട്രനിയമങ്ങളിൽ നിപുണനായിരുന്നു. ഒന്നാം ലോകമഹായുദ്ധകാലത്ത് വാർ ട്രേഡ് ബോർഡുമായി ബന്ധപ്പെട്ടു പ്രവർത്തിച്ചിരുന്നു. പാരിസ് സമാധാന സമ്മേളന(1919)ത്തിലേക്കുള്ള യു. എസ്. പ്രതിനിധി സംഘത്തിന്റെ കോൺസൽ ഡള്ളസ് ആയിരുന്നു. 1920-കളിലും 30-കളിലും അന്താരാഷ്ട്രനിയമരംഗത്ത് ഇദ്ദേഹം പ്രാമുഖ്യം നേടിയിരുന്നു. 1945-ലെ സാൻഫ്രാൻസിസ്കോ സമ്മേളനത്തിലേക്കും യു. എൻ. ജനറൽ അസംബ്ലിയിലേക്ക് 1946,1947,1948,1950 എന്നീ വർഷങ്ങളിലും യു. എസ്സിന്റെ പ്രതിനിധിയായിരുന്നിട്ടുണ്ട്. ലണ്ടനിലും (1945) മോസ്കോയിലും(1947) പാരിസിലും (1949) നടന്ന വിദേശകാര്യ മന്ത്രിമാരുടെ സമ്മേളനങ്ങളിൽ സെക്രട്ടറി ഒഫ് സ്റ്റേറ്റിന്റെ പ്രത്യേക ഉപദേഷ്ടാവായി ഇദ്ദേഹം സേവനമനുഷ്ഠിച്ചിരുന്നു. 1949-ൽ ചുരുങ്ങിയ കാലത്തേക്ക് സെനറ്റിലും ഇദ്ദേഹം അംഗമായിരുന്നിട്ടുണ്ട്. 1951-ൽ ജപ്പാനുമായുള്ള സമാധാനസന്ധിക്ക് കൂടിയാലോചന നടത്തിയിരുന്നത് ഡള്ളസായിരുന്നു.

ഇദ്ദേഹം 1953 ജനുവരി 21-ന് സ്റ്റേറ്റ് സെക്രട്ടറിയായി നിയമിതനായി. രണ്ടാം ലോകയുദ്ധത്തിനു ശേഷം സോവിയറ്റ് യൂണിയനിൽ നിന്നും ശക്തമായ വെല്ലുവിളികൾ ഐസനോവറുടെ ഭരണകൂടത്തിന് നേരിടേണ്ടിവന്നു. സോവിയറ്റ് യൂണിയന്റേയും കമ്യൂണിസത്തിന്റേയും ബദ്ധശത്രുവായിരുന്നു ഡള്ളസ്. കമ്യൂണിസത്തെ തളയ്ക്കുക എന്ന നയമാണ് ഇദ്ദേഹം പിന്തുടർന്നു വന്നത്. സിയാറ്റോ (SEATO 1954) സെന്റോ (CENTO, 1955) തുടങ്ങിയ സൈനിക സഖ്യങ്ങൾ ഇദ്ദേഹത്തിന്റെ കാർമ്മികത്വത്തിൽ ഉടലെടുത്തവയാണ്. ഈജിപ്തിലെ അസ്വാൻ അണക്കെട്ടിന് യു. എസ്. സാമ്പത്തിക സഹായം നിഷേധിച്ചതും ഈജിപ്ത് സൂയസ്തോട് ദേശവത്കരിച്ചതും ഈജിപ്തിനെതിരെ ബ്രിട്ടനും, ഫ്രാൻസും, ഇസ്രായേലും ആക്രമണം നടത്താൻ തുനിഞ്ഞതും അതു നടപ്പിലാകാതിരുന്നതും ഡള്ളസിനു കൂടി പങ്കുണ്ടായിരുന്ന അക്കാലത്തെ ശ്രദ്ധേയങ്ങളായ അന്താരാഷ്ട്ര സംഭവവികാസങ്ങളായിരുന്നു. മധ്യപൂർവദേശത്തെ കമ്യൂണിസ്റ്റു പ്രഭാവം തടയാൻ ലക്ഷ്യമിട്ട ഐസനോവർ സിദ്ധാന്തം രൂപകല്പന ചെയ്യുന്നതിലും ഇദ്ദേഹം ശക്തമായ പങ്കുവഹിച്ചിരുന്നു. അനാരോഗ്യം കാരണം 1959 ഏപ്രിൽ 15-ന് ഇദ്ദേഹം സ്റ്റേറ്റ് സെക്രട്ടറി സ്ഥാനത്തു നിന്നും വിരമിച്ചു. 1959 മേയ് 24-ന് ഇദ്ദേഹം വാഷിങ്ടണിൽ മരണമടഞ്ഞു.



</doc>
<doc id="208674" url="https://ml.wikipedia.org/wiki?curid=208674" title="പുതിയ തീരങ്ങൾ">
പുതിയ തീരങ്ങൾ

സത്യൻ അന്തിക്കാട് സംവിധാനം ചെയ്ത് 2012-ൽ പുറത്തിറങ്ങിയ മലയാളചലച്ചിത്രമാണ് പുതിയ തീരങ്ങൾ. നെടുമുടി വേണു, നിവിൻ പോളി, നമിത പ്രമോദ് എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. ബെന്നി പി. നായരമ്പലം ആണ് ഈ ചിത്രത്തിന്റെ രചന നിർവ്വഹിച്ചിരിക്കുന്നത്.


ആലപ്പുഴയിലെ അർത്തുങ്കൽ കടപ്പറുത്തും പരിസരപ്രദേശങ്ങളിലുമായാണ് ചിത്രീകരണം പ്രധാനമായും നടന്നത്.



</doc>
<doc id="208678" url="https://ml.wikipedia.org/wiki?curid=208678" title="ഹെൻട്രിക് ഡാം">
ഹെൻട്രിക് ഡാം

നോബൽ സമ്മാനിതനായ ഡാനിഷ് രസതന്ത്രജ്ഞനാണ് ഹെൻട്രിക് ഡാം. ജീവകം കെ (k) യുടെ കണ്ടുപിടിത്തത്തിന് ജീവശാസ്ത്രം അഥവാ വൈദ്യശാസ്ത്രത്തിനുള്ള 1943-ലെ നോബൽ സമ്മാനം അമേരിക്കൻ ജൈവരസതന്ത്രജ്ഞനായ എഡ്വേർഡ് ഡോയിസിയും ഡാമും ചേർന്നാണ് പങ്കിട്ടത് (1943).

1895 ഫെബ്രുവരി 21-ന് ഡെൻമാർക്കിലെ കോപ്പൻഹേഗനിൽ ഡാം ജനിച്ചു. കോപ്പൻഹേഗനിലെ പോളിടെൿനിക് ഇൻസ്റ്റിറ്റ്യൂട്ടിൽ നിന്ന് 1920-ൽ ബിരുദം നേടിയ ശേഷം രസതന്ത്ര-ജൈവരസതന്ത്ര അധ്യാപകനായി ജോലിയിൽ പ്രവേശിച്ചു. 1923-ൽ കോപ്പൻഹേഗൻ സർവകലാശാലയിൽ ജൈവരസതന്ത്ര വിഭാഗത്തിൽ അസോസിയേറ്റ് പ്രൊഫസർ പദവിയിൽ നിയമിതനായി. 1934-ൽ ഇദ്ദേഹം പിഎച്. ഡി. ബിരുദം നേടി. ശാസ്ത്ര പ്രഭാഷണങ്ങൾ നടത്താനായി 1940-ൽ യു. എസ്സിൽ എത്തിയ ഡാമിനു രണ്ടാം ലോകയുദ്ധം മൂലം 46 വരെ അവിടെത്തന്നെ താമസിക്കേണ്ടി വന്നു. ഇക്കാലത്ത് റോക്ക്ഫെല്ലർ ഇൻസ്റ്റിറ്റ്യൂട്ട് ഒഫ് മെഡിക്കൽ റിസർച്ചിൽ ഇദ്ദേഹം സേവനമനുഷ്ഠിക്കുകയുണ്ടായി. 1946-ൽ ഡെൻമാർക്കിൽ തിരിച്ചെത്തിയ ഡാം പോളിടെൿനിക് ഇൻസ്റ്റിറ്റ്യൂട്ടിൽ തന്നെ ജൈവരസതന്ത്ര വിഭാഗത്തിൽ പ്രൊഫസറായി ജോലിയിൽ പ്രവേശിച്ചു. 1956-63 കാലത്ത് ഡാനിഷ് ഫാറ്റ് റിസർച്ച് ഇൻസ്റ്റിറ്റ്യൂട്ടിൽ ജൈവരസതന്ത്ര വിഭാഗം തലവനായി പ്രവർത്തിച്ചു.

കോഴികളിലെ കോളസ്റ്റിറോൾ ഉപാപചയത്തെക്കുറിച്ച് ഗവേഷണം നടത്തുമ്പോഴാണ് ജീവകം കെ കണ്ടുപിടിക്കാനുള്ള സാഹചര്യം ഇദ്ദേഹത്തിനുണ്ടായത്. സ്റ്റിറോൾ അടങ്ങുന്ന കൃത്രിമ ഭക്ഷണത്തിൽ ജീവകം എ യും ഡിയും കലർത്തി കോഴികൾക്ക് നൽകിയപ്പോൾ അവയ്ക്ക് ആന്തരിക രക്തസ്രാവം ഉണ്ടാവുന്നതായും രക്തത്തിന്റെ കട്ടപിടിക്കാനുള്ള കഴിവ് നശിക്കുന്നതായും ഡാം കണ്ടെത്തി. ജീവകം സി നൽകിയിട്ടും പരിഹരിക്കപ്പെടാതെ പോയ ഈ അവസ്ഥ മുളപ്പിച്ച വിത്തുകളും ധാന്യങ്ങളും അടങ്ങിയ ഭക്ഷണം നൽകിയപ്പോൾ ഭേദപ്പെട്ടു കണ്ടതോടെ ഏതോ ഭക്ഷ്യ ഘടകത്തിന്റെ അഭാവം മുലമുണ്ടാകുന്ന അപര്യാപ്തതാ രോഗമാണിതെന്ന് ഡാം നിശ്ചയിച്ചു. കൊഴുപ്പിൽ ലയിക്കുന്ന ഒരു പുതിയ ജീവകത്തിന്റെ സാന്നിധ്യം ഇദ്ദേഹം കണ്ടെത്തുകയും (1935) അതിനു ജീവകം കെ എന്നു പേരു നൽകുകയും ചെയ്തു. മറ്റൊരു ശാസ്ത്രജ്ഞനായ പോൾകാരറും ചേർന്ന് ഡാം പച്ചിലകളിൽ നിന്ന് ജീവകം കെ സംശ്ലേഷണം ചെയ്തത് 1939 ലാണ്. ഈ രംഗത്തു പ്രവർത്തിച്ചുവന്ന യു. എസ്. ജൈവരസതന്ത്രജ്ഞനായ ഡോയിസിക്ക് ചീഞ്ഞ മീൻ പൊടിയിൽ നിന്നും 1940-ൽ ജീവകം കെ ഉത്പാദിപ്പിക്കുവാൻ കഴിഞ്ഞതിനെ കൂടി മാനിച്ചാണ് നോബൽ സമ്മാനം ഇരുവർക്കുമായി നൽകിയത്.

ജീവകം കെ യെ കുറിച്ച് ഗവേഷണം തുടർന്ന ഡാം രക്തം കട്ടിയാവുന്നതിനാവശ്യമായ പ്രോത്രോംബിൻ (Prothrombin) ഉത്പാദിപ്പിക്കാൻ ജീവകം കെ ആവശ്യമാണെന്നും പച്ചിലകളും തക്കാളിയുമാണ് ജീവകം കെ യുടെ ഏറ്റവും പ്രധാന സ്രോതസ്സുകളെന്നും കണ്ടെത്തി. ആന്ത്രപഥത്തിലെ ചിലയിനം ബാക്ടീരിയങ്ങൾ ജീവകം കെ പ്രകൃത്യാ തന്നെ ഉത്പാദിപ്പിക്കുന്നുണ്ടെങ്കിലും നവജാത ശിശുക്കളിൽ, വിശേഷിച്ചും പൂർണ വളർച്ചയെത്താതെ പിറക്കുന്ന ശിശുക്കളിൽ ഈ ബാക്ടീരിയങ്ങളുടെ അഭാവമുള്ളതിനാൽ രക്തസ്രാവത്തിന്റെ അപകടം കൂടുതലാണ്. പ്രസവത്തിന് ഏതാനും ആഴ്ചകൾക്കു മുമ്പ് ഗർഭിണികൾക്ക് ജീവകം കെ കുത്തിവച്ചാൽ ശിശുക്കളിലെ ഈ അപര്യാപ്തത പരിഹരിക്കാനാവുമെന്നു ഡാം കണ്ടെത്തി. ജീവകം കെ യുടെ ഗവേഷണങ്ങൾക്കു പുറമേ ജീവകം ഇ യുടെ അപര്യാപ്തതാ രോഗങ്ങളെ കുറിച്ചും ഡാം പഠനം നടത്തിയിരുന്നു. പിത്തരസത്തിന്റെ ഘടകങ്ങൾ, പിത്തകോശക്കല്ല് (Gall stones) രൂപം കൊള്ളുന്ന പ്രക്രിയ എന്നിവയും ഇദ്ദേഹത്തിന്റെ ഗവേഷണ വിഷയങ്ങളായിരുന്നു. 1976 ഏപ്രിൽ 17-ന് കോപ്പൻഹേഗനിൽ ഇദ്ദേഹം നിര്യാതനായി.




</doc>
<doc id="208685" url="https://ml.wikipedia.org/wiki?curid=208685" title="കോലാപ്പൂർ">
കോലാപ്പൂർ

ഇന്ത്യൻ സംസ്ഥാനമായ മഹാരാഷ്ട്രയിലെ തെക്കു പടിഞ്ഞാറെ അറ്റത്ത് സ്ഥിതി ചെയ്യുന്ന ഒരു നഗരമാണ് കോലാപ്പൂർ. ഇതേ പേരിലുള്ള ജില്ലയുടെ ആസ്ഥാനം കൂടിയായ കോലാപ്പൂർ ഇന്ത്യയിലെ പ്രതിശീർഷ വരുമാനം ഏറ്റവും കൂടൂതലുള്ള നഗരങ്ങളിലൊന്നാണ്.വൻ വ്യവസായങ്ങൾ ഒട്ടേറെയുണ്ട്.ഇവിടെ നിർമ്മിക്കുന്ന കോലാപ്പൂരി ചെരുപ്പ് വളരെ പ്രശസ്തമാണ്.ബാംഗ്ലൂർ-മുംബൈ അതിവേഗ പാതയിൽ സ്ഥിതി ചെയ്യുന്ന ഈ നഗരത്തിലേക്ക് മികച്ച ഗതാഗത സൗകര്യമുണ്ട്.

കോലാപ്പൂർ മഹാലക്ഷ്മി ക്ഷേത്രം വളരെ പ്രശസ്തമാണ്. 


</doc>
<doc id="208687" url="https://ml.wikipedia.org/wiki?curid=208687" title="മെക്-കോങ്കി അഗർ">
മെക്-കോങ്കി അഗർ

ഗ്രാം നെഗറ്റീവ് ബാക്ടീരിയയെ ലാക്ടോസ് അന്തക്ഷോഭത്തിനു വേണ്ടി വളർത്തുന്ന മാധ്യമമാണ് മെക്-കോങ്കി അഗർ (McConkey agar). ക്രിസ്റ്റൽ വയലറ്റ് നിറവും, പിത്തലവണങ്ങളും, ന്യൂട്രൽ ചുവപ്പ് നിറവും അടങ്ങിയിട്ടുണ്ട് എന്നതാണ് ഈ മാധ്യമത്തിന്റെ പ്രത്യേകത. ഇതിന്റെ ചേരുവകൾ താഴെപ്പറയുന്നവയാണ്

Composition:
ആൽഫ്രഡ് തിയൊഡർ മെക്-കോങ്കി എന്ന ശാസ്ത്രജ്ഞനാണ് ഈ വളർത്തുമാധ്യമം കണ്ടെത്തിയത്. മെക്-കോങ്കി അഗർ ഒരു പി.എച്ച് സൂചകമായി പ്രവർത്തിക്കുന്നു. അതിനാൽ ലാക്ടോസ് പുളിപ്പിക്കാൻ ശേഷിയുള്ള ബാക്ടീരിയയെ അതിനു ശേഷിയില്ലാത്ത ബാക്ടീരിയയിൽ നിന്നും വേർതിരിക്കാനാവും. ഇ-കോളി പോലുള്ള ഗ്രാം നെഗറ്റീവ് ബാക്ടീരിയ ലാക്ടോസിനെ പുളിപ്പിച്ച് അമ്ലങ്ങൾ ഉണ്ടാക്കുന്നു. ഈ അമ്ലങ്ങൾ മൂലം മാധ്യമത്തിന്റെ പി.എച്ച് താഴുകയും, തൽഫലം ചുവന്ന കോളനികളായി കാണപ്പെടുകയും ചെയ്യും.


</doc>
<doc id="208693" url="https://ml.wikipedia.org/wiki?curid=208693" title="ഷെയ്ൻ വാട്സൺ">
ഷെയ്ൻ വാട്സൺ

ഒരു ഓസ്ട്രേലിയൻ ക്രിക്കറ്റ് താരമാണ് ഷെയ്ൻ വാട്സൺ. ഒരു ഓൾ റൗണ്ടറാണ്. 1981 ജൂൺ 17 ന് ജനിച്ചു.

2002ലാണ് ഓസ്ട്രേലിയക്കു വേണ്ടി അന്താരാഷ്ട്ര ക്രിക്കറ്റിൽ അരങ്ങേറുന്നത്. സൗത്ത് ആഫ്രിക്കയ്ക്കെതിരെ നടന്ന ഏകദിന മത്സരത്തിലായിരുന്നു അരങ്ങേറ്റം. അന്നുമുതൽ ഓസ്ട്രേലിയൻ ടീമിന്റെ സ്ഥിര സാന്നിദ്ധ്യമായ് മാറി. ടെസ്റ്റ് ടിമിലെ അരങ്ങേറ്റം 2005 ജനുവരിയിൽ പാകിസ്താനെതിരെ സിഡ്നി ക്രിക്കറ്റ് ഗ്രൗണ്ടിൽ നടന്ന മത്സരത്തിലായിരുന്നു. പരിക്കുകൾ അദ്ദേഹത്തെ സ്ഥിരമായി ടെസ്റ്റ് കളിക്കുന്നതിൽ നിന്ന് വിലക്കി. പക്ഷേ 2009 പകുതിയോടെ ഓസീസ് ടെസ്റ്റ് ടീമിനു വേണ്ടി സ്ഥിരമായി ഓപ്പണിംഗ് ബാറ്റിംഗ് ചെയ്തു തുടങ്ങി.

2010ലും 2011ലും അലൻ ബോർഡർ അവാർഡ് നേടി. റിക്കി പോണ്ടിങിനു ശേഷം തുടരെ 2 വർഷം ഈ അവാർഡ് നേടുന്ന കളിക്കാരനാണ്.

ട്വന്റി 20യിൽ ഒരു കളിയിൽ തന്നെ അർധസെഞ്ചുറി നേടുകയും 3 വിക്കറ്റ് വീഴ്ത്തുകയും ചെയ്ത ആദ്യ ഓൾറൗണ്ടറാണ് ഷെയ്ൻ വാട്സൺ. ശ്രീലങ്കയിൽ നടന്ന ട്വന്റി 20 ലോകകപ്പിൽ സൂപ്പർ 8 ഘട്ടത്തിൽ ഇന്ത്യക്കെതിരെയാണ് അദ്ദേഹം ഈ നേട്ടം കൈവരിച്ചത്. 72 റൺസാണ് അദ്ദേഹം നേടിയത്.


</doc>
<doc id="208695" url="https://ml.wikipedia.org/wiki?curid=208695" title="ഹിതപരിശോധന">
ഹിതപരിശോധന

ഒരു പ്രത്യേക നിർദ്ദേശം സ്വീകരിക്കാനോ നിരാകരിക്കാനോ വേണ്ടി യോഗ്യരായ ആളുകളോട് നേരിട്ട് സമ്മിതി ആരായുന്ന ഒരു തരം സമ്മിതിദാന പ്രക്രിയ ആണ് ഹിതപരിശോധന. ഇതിന്റെ ഫലമായി പുതിയ ഭരണഘടന, നിലവിലുള്ള ഭരണഘടനയിലെ ഭേദഗതി, പുതിയ നിയമം, പുതിയ നയം മുതലായവ പ്രാബല്യത്തിൽ വന്നേക്കാം. നേരിട്ടുള്ള ജനാധിപത്യത്തിന്റെ ഒരു രീതിയാണ് ഇത്.


</doc>
<doc id="208700" url="https://ml.wikipedia.org/wiki?curid=208700" title="പ്രതിശീർഷവരുമാനം">
പ്രതിശീർഷവരുമാനം

ഒരു പ്രദേശത്തെ ജനങ്ങളുടെ വരുമാനം പ്രതിഫലിപ്പിക്കുന്ന സൂചികയാണ് പ്രതി ശീർഷ വരുമാനം(GDP per head, Per capita income) . ഒരു രാജ്യത്തിലെ അല്ലെങ്കിൽ പ്രദേശത്തെ മൊത്ത ആഭ്യന്തര ഉത്പാദനത്തെ (ജി.ഡി.പി.യെ) മൊത്തം ജനസംഖ്യ കൊണ്ട് ഹരിച്ചാണ് പ്രതി ശീർഷ വരുമാനം കണക്കാക്കുന്നത്. എന്നാൽ ഇത് രാജ്യത്തെ ജനങ്ങളുടെ യഥാർത്ഥ സാമ്പത്തികശേഷി പ്രതിഫലിപ്പിക്കുന്നില്ല, പ്രത്യേകിച്ച് ഇന്ത്യപോലെ പണക്കാരും പാവപ്പെട്ടവരും തമ്മിൽ വൻ അന്തരം നിലനിൽക്കുന്ന സ്ഥലങ്ങളിൽ. ഉദാ: ഒരു ലക്ഷം ജനസംഖ്യയുള്ള ഒരു പ്രദേശത്ത് മൊത്ത ആഭ്യന്തര ഉത്പാദനത്തിൽ നൂറ് പണക്കാരുടെ വരുമാനം ആയിരം കോടി രൂപയും ബാക്കിയുള്ളവരുടെ വരുമാനം നൂറ്കോടി രൂപയുമടക്കം ആയിരത്തി ഒരുനൂറ് കോടിയാണെങ്കിൽ പ്രതി ശീർഷ വരുമാനം ഒരുലക്ഷത്തി പതിനായിരം രൂപയായിരിക്കും. എന്നാൽ ഇതിലെ 99.9% ജനങ്ങളുടെയും ശരാശരി വരുമാനം പതിനായിരം രൂപ മാത്രമായിരിക്കും. അതിനാൽ പ്രതി ശീർഷ വരുമാനം ഒരു രാജ്യത്തെ ജനങ്ങളുടെ യഥാർത്ഥ ജീവിത നിലവാരത്തെയോ വാങ്ങൽ ശേഷിയേയോ പ്രതിഫലിപ്പിക്കുന്നില്ല.


</doc>
<doc id="208724" url="https://ml.wikipedia.org/wiki?curid=208724" title="ഡാഗോബർട്ട്">
ഡാഗോബർട്ട്

ഡാഗോബർട്ട് (c. 603 – 19 ജനുവരി 639) അവസാനത്തെ മെറോവിൻജിയൻ വംശജനായ ഫ്രാങ്കിഷ് രാജാവായിരുന്നു. ക്ലാട്ടെയർ രണ്ടാമൻ രാജാവിന്റെ പുത്രനും പിന്തുടർച്ചാവകാശിയുമായിരുന്നു ഇദ്ദേഹം. പിതാവ് ഇദ്ദേഹത്തെ 623-ൽ ആർഡിനസിനു കിഴക്കുള്ള പ്രദേശത്തെ ഭരണാധിപനാക്കി. 626-ൽ ഇദ്ദേഹം ആസ്ട്രേഷ്യ എന്ന പുരാതന രാജ്യത്തെ രാജാവായി. പിതാവിന്റെ മരണശേഷം (629) മുഴുവൻ ഫ്രാങ്കിഷ് പ്രദേശങ്ങളുടെയും രാജാവായിത്തീർന്നു.

ഐശ്വര്യവും സമാധാനവും ലക്ഷ്യമാക്കിയാണ് ഇദ്ദേഹം ഭരണം നടത്തിയിരുന്നത്. വിദ്യാഭ്യാസം വ്യാപിപ്പിക്കുന്നതിന് പല നടപടികളും സ്വീകരിക്കുകയുണ്ടായി. കലകളേയും കലാകാരന്മാരേയും പ്രോത്സാഹിപ്പിക്കുന്നതിലും മുൻപന്തിയിലായിരുന്നു. നിയമ വ്യവസ്ഥിതി സാമൂഹ്യ സമത്വത്തിനനുസരണമായി പുനരേകീകരിക്കാനും ഇദ്ദേഹത്തിനു കഴിഞ്ഞു. മത പ്രവർത്തനങ്ങളേയും പ്രോത്സാഹിപ്പിച്ചിരുന്നു. ഫ്രാങ്കിഷ് രാജ്യത്തിന്റെ ഐക്യത്തിനുവേണ്ടിയുള്ള നടപടികളും കൈക്കൊള്ളുകയുണ്ടായി. ഇദ്ദേഹത്തിന്റെ കീഴിൽ മെറോവിൻജിയൻ രാജവംശം അതിന്റെ ഔന്നത്യത്തിലെത്തി. മകൻ സിഗ്ബർട്ടിനെ ആസ്ട്രേഷ്യയിലെ രാജാവായി 634-ൽ വാഴിച്ചു. 639 ജനുവരിയിൽ ഡാഗോബർട്ട് മരണമടഞ്ഞു. ഇദ്ദേഹം ഏകോപിപ്പിച്ചിരുന്ന ഫ്രാങ്കിഷ് രാജ്യം മരണാനന്തരം ശിഥിലമായി.



</doc>
<doc id="208726" url="https://ml.wikipedia.org/wiki?curid=208726" title="ജീബനാനന്ദ ദാസ്">
ജീബനാനന്ദ ദാസ്

ജീബനാനന്ദ ദാസ്' () (18 ഫെബ്രുവരി 1899 – 22 ഒക്ടോബർ 1954) ബംഗാളി സാഹിത്യലോകത്ത് പ്രത്യേക മുദ്ര പതിപ്പിച്ചിട്ടുളള കവിയും കഥാകൃത്തുമാണ്. അന്തർമുഖനായിരുന്ന ജീബനാനന്ദ ദാസിന്റെ മരണശേഷമാണ് രചനകൾ മിക്കതും പ്രസിദ്ധീകരിക്കപ്പെട്ടതും പൊതു ജനശ്രദ്ധ പിടിച്ചു പറ്റിയതും 
ഇന്ന് ബംഗ്ളാ ദേശിൽ ഉൾപ്പെടുന്ന ബാരിസാൽ ജില്ലയിൽ പദ്മാനദിയുടെ തീരത്തുളള ഒരു ഗ്രാമത്തിലാണ് 1899-ൽ ജീബനാനന്ദ ദാസ് ജനിച്ചത്. കൊൽക്കത്തയിലെ പ്രസിഡൻസി കോളേജിൽ നിന്ന് 1919-ൽ ഇംഗ്ളീഷിൽ ബി.എ ബിരുദമെടുത്തു. പിന്നീട് 1920 മുതൽ 1927 വരെ കൊൽക്കത്ത സിറ്റി കോളേജിൽ അദ്ധ്യാപകനായിരുന്നു. 1925-ൽ ദേശബന്ധു സി. ആർ. ദാസിന്റെ നിര്യാണത്തിൽ അനുശോചനം പ്രകടിപ്പിച്ചുകൊണ്ടുളള ദേശബന്ധൂർ പ്രയാണേ ( ദേശബന്ധുവിന്റെ വിയോഗത്തിൽ ) എന്ന കവിത ബംഗബാണി മാസികയിൽ പ്രസിദ്ധീകരിക്കപ്പെട്ടു. 1927--ൽ അദ്ധ്യാപകജോലി നഷ്ടപ്പെട്ടശേഷം സ്ഥിരമായ വരുമാനം ഇല്ലാതിരുന്നതിനാൽ , ദാസ് ഏറെ ബുദ്ധിമുട്ടിയെങ്കിലും, അനവരതം എഴുതിക്കൊണ്ടേയിരുന്നു. 1930-ലാണ് ദാസ് ലാബണ്യയെ വിവാഹം കഴിച്ചത്. വൈവാഹികജീവിതം സ്വരച്ചേർച്ച ഇല്ലാത്തതായിരുന്നു എന്ന് സൂചനകളുണ്ട്. ദാസിന്റേത് അപകട മരണമായിരുന്നു. 1954-ൽ ട്രാമിനടിയിൽ പെട്ടാണ് ദാസ് മരിച്ചത്. 
രബീന്ദ്രനാഥ് ടാഗോർ ശൈലിയിൽ നിന്ന് തികച്ചും വ്യത്യസ്തമായ രചനാശൈലിയാണ് ജീബനാനന്ദ ദാസിന്റേത് 


</doc>
<doc id="208731" url="https://ml.wikipedia.org/wiki?curid=208731" title="മ്യാവൂ (പൂച്ച)">
മ്യാവൂ (പൂച്ച)

ലോകത്തിലെ ഏറ്റവും ഭാരമേറിയ വളർത്തു പൂച്ചകളിൽ ഒന്നാണ് മ്യാവൂ. മരണമടയുന്ന സമയത്ത് 18 കിലോയായിരുന്നു ഇതിന്റെ ഭാരം. ശ്വാസകോശം പ്രവർത്തനരഹിതമായത് ആയിരുന്നു മരണകാരണം . മ്യാവൂ ഒരു കണ്ടൻ പൂച്ച (ആൺ) ആയിരുന്നു. 


</doc>
<doc id="208739" url="https://ml.wikipedia.org/wiki?curid=208739" title="പ്രത്യംഗിര">
പ്രത്യംഗിര

ഹിന്ദുമതവിശ്വാസമനുസരിച്ച്, മഹാവിഷ്ണുവിന്റെ നരസിംഹ അവതാരത്തിന്റെ കോപം ശമിപ്പിക്കാൻ ശിവനിൽ നിന്നും ഉൽഭവിച്ച ഒരു ഉഗ്രമൂർത്തിയാണു പ്രത്യംഗിര.

ശരഭേശ്വരന്റെ സ്ത്രീശക്തിയാണിത്
നാരസിംഹി എന്നപേരിലറിയപ്പെടുന്നു
അത്യുഗ്രപ്രഭാവമുള്ള ദേവീശക്തിഅംഗിരസ് പ്രത്യംഗിരസ് മഹർഷിമാരുടെ തപസിൽ പ്രരത്യക്ഷയായി പ്രത്യംഗിരസിനോട് അരുളിച്ചെയ്തു ഇന്നുമുതൽ എന്നെ നിൻ്റെ പേരിൽ അറിയപെടും അങിനെ പ്രത്യംഗിരയായി


</doc>
<doc id="208743" url="https://ml.wikipedia.org/wiki?curid=208743" title="കാലന്മുടക്കി">
കാലന്മുടക്കി

ഒടിയൻ ചാത്തൻ എന്നീ മൂർത്തികളേപ്പോലെ ഒരു ഉഗ്ര മൂർത്തിയാണു കാലന്മുടക്കി. 71 ദിവസം ഉഗ്ര സേവയും അവസാന ദിവസം ബലിയും നകൽകിയാണൂ കാലന്മുടക്കി സേവ ചെയ്യുന്നതു. ഇതു ദ്രവിദ രീതിയിലുളള ഒരു മന്ത്രവാദമാണു. 1000 ആഭിചാരത്തിനു തുല്യമാണു ഒരു കാലന്മുടക്കി. കാലന്മുടക്കി കലിതുള്ളി വന്നാൽ കാലകാലനും ചെറ്റു സംഭ്രമം ഉണ്ടാകും എന്ന ചൊല്ലുതന്നെ ഈ മൂർത്തിയുടെ ഉഗ്രത വെളീവാക്കുന്നു. ഈ മൂർത്തി ബാതിച്ചാൽ അഗ്നിഭയം, ഉന്മാദം, വ്യവസായനാശം, ഗർഭനാശം. സന്തതിനാശം, ദുർമരണം, അകാലമരണം, ആത്മഹത്യ, കലഹം മുതലായവ സംഭവിക്കുന്നു. ഇന്ന് മന്ത്രവാദം ചെയ്യാൻ അറിയുന്ന ആളുകൾ ഇല്ല. 


</doc>
<doc id="208766" url="https://ml.wikipedia.org/wiki?curid=208766" title="ജോൺ ഫ്രെഡറിക് ഡാനിയൽ">
ജോൺ ഫ്രെഡറിക് ഡാനിയൽ

ബ്രിട്ടിഷ് രസതന്ത്രജ്ഞനായിരുന്നു ജോൺ ഫ്രെഡറിക് ഡാനിയൽ. "ഡാനിയൽ സെൽ" എന്ന് പിൽക്കാലത്ത് അറിയപ്പെട്ട ഒരു നൂതന വൈദ്യുത സെല്ലിന്റെ കണ്ടുപിടിത്തത്തോടെയാണ് ഇദ്ദേഹം ആഗോള പ്രശസ്തി നേടിയത്.

1790 മാർച്ച് 12-നു ലണ്ടനിൽ ജനിച്ചു. സ്വകാര്യ വിദ്യാഭ്യാസത്തിലൂടെ പല വിഷയങ്ങളിലും ഡാനിയൽ വിജ്ഞാനം നേടി. ഒരു പഞ്ചസാര ശുദ്ധീകരണ ശാലയിൽ ഇദ്ദേഹം ആദ്യമായി ജോലിയിൽ പ്രവേശിച്ചു. ഇവിടെ ചില നൂതന സംസ്കരണ പ്രക്രിയകൾ ഇദ്ദേഹം ആവിഷ്കരിച്ചുവെങ്കിലും ശാസ്ത്രഗവേഷണങ്ങൾക്കായി കൂടുതൽ സമയം വിനിയോഗിക്കാൻ വേണ്ടി ജോലി ഉപേക്ഷിച്ചു. 

ആദ്യകാല ഗവേഷണനേട്ടങ്ങൾ കണക്കിലെടുത്ത് ഇദ്ദേഹത്തെ 23 - ആമത്തെ വയസ്സിൽ തന്നെ റോയൽ സൊസൈറ്റി അംഗമായി തെരഞ്ഞെടുത്തു. റോയൽ ഇൻസ്റ്റിട്യൂഷനിലെ രസതന്ത്രവിഭാഗം പ്രൊഫസറായ വില്യം ടി. ബ്രാൻഡെയുമായി സഹകരിച്ച് ഇൻസ്റ്റിട്യൂഷൻ നടത്തിയിരുന്ന ജേണലിന്റെ പ്രസിദ്ധീകരണം പുനരാംരഭിക്കുകയാണ് ഇദ്ദേഹം ആദ്യംചെയ്തത്. രസതന്ത്രവിഷയങ്ങളെ സംബന്ധിച്ച് ശ്രദ്ധേയങ്ങളായ പല ലേഖനങ്ങളും ഡാനിയൽ ഈ ജേണലിൽ പ്രസിദ്ധീകരിച്ചു. 1817-ൽ ഇദ്ദേഹം കോൺടിനെന്റൽ ഗ്യാസ് കമ്പനിയുടെ മാനേജിങ് ഡയറക്ടറായി. ടർപ്പൻടൈനിൽ ലയിപ്പിച്ച റെസിൻ വിയോജക സ്വേദനത്തിന് വിധേയമാക്കി ഗ്യാസ് ഉത്പാദിപ്പിക്കാമെന്നു ഇദ്ദേഹം കണ്ടെത്തി. കൽക്കരിക്ക് ക്ഷാമം അനുഭവപ്പെട്ട പ്രദേശങ്ങളിൽ, പ്രത്യേകിച്ച് ന്യൂയോർക്കിൽ, ഈ പ്രക്രിയ പിൽക്കാലത്ത് വ്യാപകമായി ഉപയോഗത്തിൽ വരികയുണ്ടായി. പുതിയ ഉപകരണങ്ങൾ വിഭാവന ചെയ്തു കൊണ്ട് ഇദ്ദേഹം രചിച്ച പ്രബന്ധങ്ങൾ അവയുടെ ഉത്പാദനത്തിനും വമ്പിച്ച പ്രചാരത്തിനും കാരണമായിത്തീർന്നിട്ടുണ്ട്. തുഷാരങ്ക ഹൈഗ്രോമീറ്റർ, ലോലസസ്യങ്ങൾ വളർത്തിയെടുക്കുന്നതിനുള്ള ഹോട്ട് ഹൗസുകൾ ചൂളകളിൽ താപം നിർണയിക്കുന്നതിനുള്ള പുതിയ പൈറോമീറ്റർ, അന്തരീക്ഷ വ്യതിയാനങ്ങൾ കൃത്യമായി അളക്കാൻ ഉപയോഗിക്കുന്ന ബാരോമീറ്റർ എന്നിവ ഡാനിയൽ രൂപകല്പന ചെയ്തവയാണ്.

ലണ്ടനിലെ കിങ്സ് കോളജിലെ ആദ്യത്തെ രസതന്ത്ര പ്രൊഫസറായി 1831 - ൽ ഡാനിയൽ നിയമിതനായി. ഇദ്ദേഹത്തെ ഏറെ ശ്രദ്ധേയനാക്കിയ ഇലക്ട്രോകെമിസ്ട്രി പരീക്ഷണം ആരംഭിച്ചത് ഇക്കാലത്താണ്. അന്നു പ്രചാരത്തിലിരുന്ന വൈദ്യുത സെല്ലുകളുടെ ക്ഷമത വിപരീത ധ്രുവീകരണം മൂലം വളരെ വേഗം നഷ്ടപ്പെട്ടിരുന്നു. ഇപ്രകാരം സിങ്ക്-കോപ്പർ സെല്ലുകളിൽ വൈദ്യുത വിശ്ലേഷണം നടക്കുമ്പോൾ കോപ്പർ പ്ലേറ്റിൽ ഹൈഡ്രജൻ വാതകം സ്വതന്ത്രമാക്കപ്പെടുന്നതിനാലാണ് ക്ഷമത നഷ്ടപ്പെടുന്നതെന്ന് ഡാനിയൽ കണ്ടെത്തി. ഈ പോരായ്മ പരിഹരിച്ച് സ്ഥിരവും അനുസ്യൂതവുമായി വൈദ്യുതി പ്രവഹിപ്പിക്കുന്ന ഒരു പുതിയ ഇനം സെല്ലിന്റെ അന്വേഷണത്തിൽ ഡാനിയൽ വിജയിച്ചു. സിങ്ക് ഇലക്ട്രോഡ് - സിങ്ക് സൾഫേറ്റ് ലായനി (Zn-ZnSO), കോപ്പർ ഇലക്ട്രോഡ്-കോപ്പർസൾഫേറ്റ് (Cu-CuSO) ലായനിയിൽ നിന്ന് ഒരു സുഷിരഭാജനം കൊണ്ടോ അർധതാര്യതനുസ്തരം കൊണ്ടോ വേർതിരിക്കുക വഴി കോപ്പർ ഇലക്ട്രോഡിൽ ഹൈഡ്രജൻ വാതകം ഉത്പാദിപ്പിക്കപ്പെടുന്നത് തടയാനാവുമെന്നു ഡാനിയൽ കണ്ടെത്തി. ഇപ്രകാരം ബാറ്ററി (സ്ഥിരം ഇ എം എഫ്= 1.1 V) ദീർഘകാലം പ്രവർത്തനക്ഷമമായിരിക്കും. ഡാനിയൽ സെൽ എന്ന് പിൽക്കാലത്ത് അറിയപ്പെട്ട ഈ പുതിയ ബാറ്ററിയുടെ കണ്ടുപിടിത്തം (1836) റോയൽ സൊസൈറ്റിയുടെ പരമോന്നതബഹുമതിയായ കോപ്ലി മെഡലിന് (Copley medal) ഇദ്ദേഹത്തെ അർഹനാക്കി (1837). റോയൽ സൊസൈറ്റിയുടെ റംഫോർഡ് മെഡൽ (Rumford medal 1832), ഹോർട്ടികൾച്ചറൽ സൊസൈറ്റിയുടെ വെള്ളിമെഡൽ എന്നിവയും ഇദ്ദേഹത്തിനു ലഭിച്ചിട്ടുണ്ട്.

ശാസ്ത്രഗവേഷണങ്ങളിൽ ഊർജ്ജിതമായി ഏർപ്പെട്ടിരുന്നപ്പോഴും ശാസ്ത്രം പ്രചരിപ്പിക്കുന്നതിനും പഠിപ്പിക്കുന്നതിനും ഡാനിയൽ പ്രത്യേക താത്പര്യം കാണിച്ചിരുന്നു. കിങ്സ് കോളജിലെ അപ്ലൈഡ് സയൻസ് വിഭാഗം, ബ്രിട്ടന്റെ അധീനതയിലുള്ള രാജ്യങ്ങളിലെ വാനനിരീക്ഷണ കേന്ദ്രങ്ങൾ, റോയൽ സൊസൈറ്റിയുടെ മീറ്റിയറോളജിക്കൽ വിഭാഗം, ലൻ കെമിക്കൽ സൊസൈറ്റി എന്നിവ ഡാനിയലിന്റെ ശ്രമഫലമായുണ്ടായ സ്ഥാപനങ്ങളാണ്. 1845 മാർച്ച് 13-ന് റോയൽ സൊസൈറ്റിയുടെ ഒരു യോഗത്തിൽ വെച്ച് ആകസ്മികമായി ഇദ്ദേഹത്തിന്റെ അന്ത്യം സംഭവിച്ചു. 



</doc>
<doc id="208771" url="https://ml.wikipedia.org/wiki?curid=208771" title="പുഞ്ചക്കാട്">
പുഞ്ചക്കാട്

കേരളത്തിൽ കണ്ണൂർ ജില്ലയിലെ പയ്യന്നൂരിനടുത്തുള്ള ഒരു ഗ്രാമമാണ് പുഞ്ചക്കാട്.


</doc>
<doc id="208780" url="https://ml.wikipedia.org/wiki?curid=208780" title="ജാക്ക് കാലിസ്">
ജാക്ക് കാലിസ്

ദക്ഷിണാഫ്രിക്കയിലെ ഒരു ക്രിക്കറ്റ് താരമാണ് ജാക്ക്വസ് ഹെൻറി കാലിസ്. 1975 ഒക്ടോബർ 16 നാണ് ജനിച്ചത്. ക്രിക്കറ്റ് ലോകം കണ്ട ഏറ്റവും മികച്ച ഒരു ഓൾ റൗണ്ടറാണ് അദ്ദേഹം. ഏകദിനത്തിലും ടെസ്റ്റിലും 11,000 റൺസും 250 വിക്കറ്റുകളും നേടിയ ഒരേയൊരു ക്രിക്കറ്റ് താരമാണ് കാലിസ്. ഏറ്റവും കൂടൂതൽ ടെസ്റ്റ് സെഞ്ച്വറി എന്ന പട്ടികയിൽ സച്ചിനും റിക്കി പോണ്ടിങിനും പിന്നിലായി നിൽക്കുന്നു.


</doc>
<doc id="208790" url="https://ml.wikipedia.org/wiki?curid=208790" title="ഹെക്ടർ ബെർലിയോസ്">
ഹെക്ടർ ബെർലിയോസ്

ഹെക്ടർ ബെർലിയോസ് (; ഡിസംബർ 11 1803 – മാർച്ച് 8 1869) കാല്പനികത കാലഘട്ടത്തിലെ ഒരു ഫ്രഞ്ച് സംഗീതജ്ഞനായിരുന്നു. കാല്പനികതയുടെ വികസനത്തിന് (Romanticism) ആക്കം നൽകിയ അദ്ദേഹത്തിന്റെ രചനകളിൽനിന്നും പ്രചോദനം ഉൾക്കൊണ്ടവരിൽ റിച്ചാർഡ് വാഗ്നർ നിക് കൊളായി റിംസി-കോരസക്കോവ്,ഫ്രാൻസ് ലിസ്റ്റ്, റിച്ചാർഡ് സ്റ്റ്രോസ്സ്, ഗുസ്താവ് മാൽഹർ എന്നിവർ ഉൾപ്പെടുന്നു...സിംഫണി ഫന്റാസ്റ്റിക്(1830), റിക്വിയെം(1837) എന്നിവ അദ്ദേഹത്തിന്റെ പ്രശസ്തരചനകളാണ്.
തെക്ക് കിഴക്കൻ ഫ്രാൻസിലെ ഗ്രെനോബ്ല് എന്ന നഗരത്തിന് സമീപമായാണ് അദ്ദേഹം ജനിച്ചത്. പിതാവ് ലൂയിസ് ജോസഫ് ബെർലിയോസ്' പ്രശസ്തനായ ഭിഷഗ്വരനായിരുന്നു. പന്ത്രണ്ടം വയസ്സിൽ അദ്ദേഹം സംഗീതാഭ്യാസം തുടങ്ങി. 1821-ൽ 18ആം വയസ്സിൽ പാരിസിലേക്ക് വൈദ്യശാസ്ത്രപഠനത്തിനായി പോയെങ്കിലും ആ വിഷയത്തിലെ താല്പര്യക്കൂറവ് കാരണം മൂന്നു വർഷത്തിനു ശേഷം വൈദ്യശാസ്ത്രപഠനം ഉപേക്ഷിച്ചു 


</doc>
<doc id="208802" url="https://ml.wikipedia.org/wiki?curid=208802" title="മഹാദേവ് ദേശായ്">
മഹാദേവ് ദേശായ്

ഇന്ത്യൻ സ്വാതന്ത്ര്യസമരസേനാനിയും സാഹിത്യകാരനുമാണ് മഹാദേവ് ദേശായ്. ഇദ്ദേഹം പ്രസിദ്ധനായത് മഹാത്മാഗാന്ധിയുടെ പേഴ്സണൽ സെക്രട്ടറി എന്ന നിലയ്‌ക്കാണ്. ഗാന്ധിജിയുടെ ആദ്യ നാല് അനുയായികളിലൊരാളാണ് മഹാദേവ് ദേശായ്. നരഹരി പരീഖ്, മോഹൻലാൽ പാണ്ഡ്യ, രവിശങ്കർ വ്യാസ് എന്നിവരാണ് മറ്റുള്ളവർ.
1892 ജനുവരി 1നു ഗുജറാത്തിലെ സൂറത്ത് ജില്ലയിലെ സരസ് എന്ന ഗ്രാമത്തിലാണ് മഹാദേവ് ദേശായ് ജനിച്ചത്. സരസിലെ പ്രൈമറിസ്കൂൾ അദ്ധ്യാപകൻ ആയിരുന്നു അദ്ദേഹത്തിന്റെ അച്ഛൻ ഹരിഭായ് ദേശായ്. ദേശായ് കുടുംബത്തിന്റെ പൂർവികരുടെ ഗ്രാമമായ ധീഹൻ ഗ്രാമമാണ് അദ്ദേഹത്തിന്റെ മാതാവ് ജമുനാബഹന്റെത്. അദ്ദേഹത്തിനു 7 വയസ്സുള്ളപ്പോൾ ജമുനബഹൻ അന്തരിച്ചു, 1899ൽ ആയിരുന്നു ഇത്.

1905ൽ മഹാദേവ് ദേശായും ദുർഗാബഹനുമായുള്ള വിവാഹം കഴിഞ്ഞു. മഹാദേവിനു പതിമൂന്നും ദുർഗക്ക് പന്ത്രണ്ടും വയസ്സായിരുന്നു അപ്പോൾ. തൊട്ടടുത്ത വർഷം സൂറത്ത് ഹൈസ്കൂളിൽനിന്ന് അദ്ദേഹം മെട്രിക്കുലേഷൻ പാസ്സായി. എൽഫിൻസ്റ്റോൺ കോളേജിൽ ചേർന്ന മഹാദേവ് ദേശായ് ഗോകുൽദാസ് തേജ്പാൽ ബോർഡിങ്ങ് ഹൗസിലെ സൗജന്യ നിവാസിയായിട്ടാണ് പഠനം നടത്തിയിരുന്നത്.

1910ൽ ബി.എ. പാസ്സായ മഹാദേവ് ദേശായ് നിയമബിരുദം നേടാൻ എൽ.എൽ.ബി ക്കു ചേർന്നു. ഓറിയന്റൽ ട്രാൻസ്ലേറ്ററുടെ ഓഫീസിൽ ഒഴിവുസമയ ജോലി ചെയ്താണ് അദ്ദേഹം പഠനച്ചെലവുകൾ വഹിച്ചിരുന്നത്. ഈ സമയത്ത് ഗുജറാത്ത് ഫോർബ്സ് സൊസൈറ്റി ലോർഡ് മോർലിയുടെ ഒരു കൃതിയുടെ ഗുജറാത്തി പരിഭാഷയ്ക്ക് മത്സരം സംഘടിപ്പിച്ചത്. ഈ മത്സരത്തിൽ അദ്ദേഹം പങ്കെടുത്തു വിജയിയാവുകയും ചെയ്തു. ആയിരം രൂപ ആയിരുന്നു സമ്മാനം. 

നിയമബിരുദം 1913ൽ നേടിയ മഹാദേവ് അതിനു ശേഷം അഹമ്മദാബാദിലേക്ക് താമസം മാറ്റി. അദ്ദേഹത്തിന്റെ പിതാവ് ആ സമയത്ത് അഹമ്മദാബാദിൽ വുമൺസ് ട്രെയിനിങ്ങ് കോളേജിന്റെ പ്രധാനാദ്ധ്യാപകനായിരുന്നു. പിതാവ് വിരമിച്ചതിനു ശേഷം മഹാദേവ് സെൻട്രൽ കോ-ഓപ്പറേറ്റീവ് ബാങ്ക് ഓഫ് ബോംബെയിൽ ഇൻസ്പെക്ടർ ആയി ജോലിയിൽ പ്രവേശിച്ചു.
ഗാന്ധിജി 1915 ജനുവരിയിൽ ദക്ഷിണാഫ്രിക്കയിൽ നിന്നും തിരിച്ച് ഭാരതത്തിലെത്തി. മെയ് മാസത്തോടു കൂടി അദ്ദേഹം അഹമ്മദാബാദിനടുത്തുള്ള കൊച്‌രാബിൽ വാടകക്കെട്ടിടത്തിൽ ആശ്രമം ആരംഭിച്ചു. അതിനു ശേഷം ഗാന്ധിജി തന്റെ ആശ്രമത്തിന്റെ ലക്ഷ്യങ്ങളുടെയും നിയമങ്ങളുടെയും കരടുരേഖ പ്രസിദ്ധീകരിക്കുകയും രാജ്യമെമ്പാടുമുള്ള സുഹൃത്തുക്കളേയും അഭ്യുദയകാംക്ഷികളേയും അഭിപ്രായങ്ങളും നിരൂപണങ്ങളും അറിയിക്കാൻ ആഹ്വാനം ചെയ്യുകയും ചെയ്തു. മഹാദേവും നരഹരി പരീഖും ഒന്നിച്ച് നിരൂപണം തയ്യാറാക്കി ഗാന്ധിജിക്കയച്ചു. കുറച്ചു നാളുകൾക്കു ശേഷം ഗാന്ധിജി പ്രേമാഭായ് ഹാളിൽ പൊതുയോഗത്തിനു വരികയും മഹാദേവും ഹരഹരിയും ഗാന്ധിജിയെ കണ്ടുമുട്ടുകയും ചെയ്തു. അവർ അയച്ച കത്ത് തനിക്കു ലഭിച്ചു എന്നു പറഞ്ഞ ഗാന്ധിജി അവരെ ആശ്രമത്തിലേക്കു കൂട്ടിക്കൊണ്ടു പോകുകയും തന്റെ ലക്ഷ്യങ്ങളും ദർശനവും അവർക്ക് വിവരിച്ചു കൊടുക്കുകയും ചെയ്തു. 
ഗാന്ധിജിയുമായുള്ള കൂടിക്കാഴ്ചയും ചർച്ചയും നൽകിയ പ്രോത്സാഹനത്തിലൂടെ നരഹരി ഏപ്രിൽ 1917ൽ ആശ്രമത്തിലെ അന്തേവാസിയായി. എന്നാൽ മഹാദേവ് അപ്പോളും തീരുമാനമൊന്നും എടുത്തിരുന്നില്ല. ആശ്രമമായി എന്നാൽ സ്ഥിരബന്ധവും അദ്ദേഹം പുലർത്തിയിരുന്നു. അങ്ങനെ ഒരവസരത്തിൽ ഗാന്ധിജി മഹാദേവിനോട് തന്റെ അനുയായിയായി തന്നോടൊപ്പം താമസിക്കാൻ ക്ഷണിച്ചു. മഹാദേവിനെ പോലൊരു മനുഷ്യന്റെ നല്ല ഗുണങ്ങൾക്ക് തനിക്ക് പല ഉപയോഗങ്ങളും ഉണ്ടെന്നും ഗാന്ധിജി അറിയിച്ചു. അതിനു ശേഷം 1917 നവംബർ 3 നു ഗോദ്ധ്രയിൽ ആദ്യ ഗുജറാത്ത് പൊളിറ്റിക്കൽ കോൺഫറൻസിനു വന്ന ഗാന്ധിജി അവിടെ വച്ച് മഹാദേവിനെ കണ്ടു. തന്റെ കൂടെ ബീഹാറിലേക്കു വരാനും അതിനു ശേഷം ആശ്രമത്തിൽ ചേരുന്നതു തീരുമാനിക്കാനും ഗാന്ധിജി പറഞ്ഞതനുസരിച്ച് മഹാദേവും ദുർഗയും ഗാന്ധിജിയെ ചമ്പാരനിലേക്ക് അനുഗമിച്ചു.

ചമ്പാരൻ യാത്ര കഴിഞ്ഞ് ധീഹനിലെത്തി പിതാവിന്റെ അനുഗ്രഹവും അനുവാദവും നേടി മഹാദേവ് ദേശായ് ഗാന്ധിജിയുടെ അടുത്ത് തിരിച്ചെത്തി ആശ്രമത്തിൽ അംഗമായി. അദ്ദേഹത്തിന്റെ മരണം വരെ തുടർന്ന ബന്ധത്തിന്റെ നാന്ദികുറിക്കലായിരുന്നു അത്. 13 നവംബർ 1917ൽ തന്റെ ജീവിതത്തെയും ഗാന്ധിജിയെയും അദ്ദേഹത്തിന്റെ ദർശനങ്ങളെയും കുറിച്ച് ഡയറിക്കുറിപ്പുകൾ രചിക്കാനാരംഭിച്ച മഹാദേവ് ദേശായ് അദ്ദേഹത്തിന്റെ മരണത്തിനെ തലേനാളായ 14 ഓഗസ്റ്റ് 1942 വരെ ഈ പ്രവൃത്തി തുടർന്നു.

1918ൽ മിൽ തൊഴിലാളി സമരം ആരംഭിച്ചപ്പോൾ മഹാദേവ് ദേശായ് ഗാന്ധിജിയൊടൊത്ത് അഹമ്മദാബാദിലുണ്ടായിരുന്നു. 1919ൽ നിരോധനാജ്ഞ ലംഘിച്ച് പഞ്ചാബിൽ കടന്നതിനു ആദ്യമായി ഗാന്ധിജി അറസ്റ്റിലായി. അന്ന് തന്റെ പിൻഗാമിയായി ഗാന്ധിജി തിരഞ്ഞെടുത്തത് മഹാദേവിനെയാണ്. പക്ഷേ നേതൃനിരയിലേക്കു വരാതെ ഗാന്ധിജിയെ അനുഗമിക്കാനായിരുന്നു അദ്ദേഹത്തിന്റെ തീരുമാനം. 1920ൽ പ്രധാന നേതാക്കളായ ചിത്തരഞ്ജൻ ദാസ്, മോത്തിലാൽ നെഹ്രു, രബീന്ദ്രനാഥ ടാഗോർ എന്നിവരുമായി അദ്ദേഹം പരിചയപ്പെട്ടു.

മോത്തിലാൽ നെഹ്രുവിന്റെ പത്രമായ "ദി ഇൻഡിപ്പെൻഡന്റ്" നോക്കി നടത്താൻ ഗാന്ധിജി 1921ൽ മഹാദേവ് ദേശായിയെ അലഹാബാദിലേക്കയച്ചു. കുറച്ചു നാളുകൾക്ക് ശേഷം മോത്തിലാലും ജവാഹർലാലും അറസ്റ്റിലായി. എന്നിട്ടും പത്രം മുന്നോട്ട് കൊണ്ടുപോകാൻ മഹാദേവിനു കഴിഞ്ഞു. അധികം വൈകാതെ അദ്ദേഹവും അറസ്റ്റിലായി. ഒരു വർഷത്തേക്ക് ജയിൽ ശിക്ഷകിട്ടിയ അദ്ദേഹം അത് നൈനി, ആഗ്ര, ലക്നൗ ജയിലുകളിൽ അനുഭവിച്ചു. 

1923ൽ മഹാദേവ് ജയിൽ മോചിതനായി. അതേ വർഷം തന്നെ അദ്ദേഹത്തിന്റെ പിതാവ് അന്തരിച്ചു. 1924ൽ "നവജീവൻ" പ്രത്രത്തിന്റെ പത്രാധിപനായി അദ്ദേഹം പ്രവർത്തിക്കാൻ തുടങ്ങി. അതേ വർഷം തന്നെ മഹാദേവിനു പുത്രൻ ജനിക്കുകയും ചെയ്തു. 1925 മുതൽ ഗാന്ധിജിയുടെ ആത്മകഥ മഹാദേവ് ഇംഗ്ലീഷിലേക്ക് പരിഭാഷപ്പെടുത്തി "യംഗ് ഇന്ത്യ" മാസികയിൽ ഖണ്ഡശഃ പ്രസിദ്ധീകരിക്കാൻ തുടങ്ങി.

1926ൽ സത്യാഗ്രഹ ആശ്രമത്തിന്റെ എക്സിക്യൂട്ടീവ് കമ്മിറ്റി ചെയർമാൻ പദവിയിലെത്തിയ അദ്ദേഹം സർദാർ വല്ലഭായ് പട്ടേലിനൊപ്പം ബർഡോലി സത്യാഗ്രഹത്തിൽ പങ്കെടുത്തു. 1928ലായിരുന്നു ഇത്. ഗാന്ധിജിയോടൊത്ത് 1929ൽ ബർമ്മ സന്ദർശിച്ച മഹാദേവ് ഉപ്പുസത്യാഗ്രഹത്തിൽ പങ്കെടുത്ത് 1930ൽ അറസ്റ്റു വരിച്ചു. ജയിൽമോചിതനായ ശേഷം ഗാന്ധിജിയെ വട്ടമേശ സമ്മേളനത്തിൽ അനുഗമിച്ച മഹാദേവ് ഗാന്ധിജി ജോർജ് അഞ്ചാമൻ രാജാവുമായി കൂടിക്കാഴ്ച നടത്തിയപ്പോളും അദ്ദേഹത്തിന്റെ കൂടെയുണ്ടായിരുന്നു.

1932ൽ ഗാന്ധിജിയുടെയും സർദാർ വല്ലഭായ് പട്ടേലിന്റെയും കൂടെ മഹാദേവ് വീണ്ടും ജയിലിലടയ്ക്കപ്പെട്ടു. യർവാദ സെൻട്രൽ ജയിലിലായിരുന്നു ഈ തടവുകാലം. 1933ൽ ജയിൽ മോചിതനായെങ്കിലും വീണ്ടും അറസ്റ്റു ചെയ്യപ്പെട്ട് ബെൽഗാം ജയിലിലടയ്ക്കപ്പെട്ടു. ഈ കാലഘട്ടത്തിലാണ് ഗാന്ധിജിയുടെ ഗീതാ വ്യാഖ്യാനം മഹാദേവ് കേട്ടെഴുതുന്നത്. ഇതു അദ്ദേഹത്തിന്റെ മരണശേഷമാണ് പ്രസിദ്ധീകരിച്ചത്. 

1939ൽ മൈസൂരിലും രാജ്കോട്ടിലും പ്രക്ഷോഭങ്ങളിൽ പ്രധാന പങ്കുവഹിച്ച മഹാദേവ്, 1940ൽ ബംഗാളിലും പഞ്ചാബിലും രാഷ്ട്രീയ തടവുകാരുടെ മോചനത്തിനായി പ്രവർത്തിച്ചു. 1941ൽ അഹമ്മദാബാദിൽ പൊട്ടിപ്പുറപ്പെട്ട വർഗീയകലാപത്തെ ശാന്തമാക്കാനും അദ്ദേഹം മുന്നിലുണ്ടായിരുന്നു.

ക്വിറ്റിന്ത്യാ സമര പ്രഖ്യാപനത്തിനു പ്രതികരണമായി 1942 ഓഗസ്റ്റ് ഒൻപതിനു ഗാന്ധിജി, സരോജിനി നായിഡു, മീരാബഹൻ എന്നിവരോടൊപ്പം മഹാദേവ് ദേശായിയേയും അറസ്റ്റു ചെയ്ത് പൂനയിലെ ആഗാ ഖാൻ കൊട്ടാരത്തിൽ തടവിലാക്കി. അവിടെ വച്ചു തന്നെ 1942 ഓഗസ്റ്റ് 15നു അദ്ദേഹം ഹൃദയാഘാതം മൂലം അന്തരിച്ചു. അദ്ദേഹത്തെ അടക്കം ചെയ്തതും അവിടെത്തന്നെയാണ്. അതിനടുത്തു തന്നെയാണ് ഗാന്ധിജിയുടെ പത്നി കസ്തൂർബയേയും അടക്കം ചെയ്തിരിക്കുന്നത്.

മഹാദേവ് ദേശായിയുടെ മകൻ നാരായൺ ദേശായ് അറിയപ്പെടുന്ന അഹിംസാവാദിയും എഴുത്തുകാരനുമാണ്.

മഹാദേവ് ദേശായ് എഴുതിയ ഗാന്ധിജിയുടെ അനുയായിയായിരുന്ന സമയത്തെ ഡയറിക്കുറിപ്പുകൾ "ഡേ-ടു-ഡേ വിത്ത് ഗാന്ധി" എന്ന പേരിൽ ഒൻപത് വാല്യങ്ങളിലായി പ്രസിദ്ധീകരിക്കപ്പെട്ടിട്ടുണ്ട്.

അദ്ദേഹത്തിന്റെ ചില രചനകൾ താഴെ കൊടുത്തിരിക്കുന്നു.



</doc>
<doc id="208808" url="https://ml.wikipedia.org/wiki?curid=208808" title="ലോക വിനോദസഞ്ചാര ദിനം">
ലോക വിനോദസഞ്ചാര ദിനം

യുണൈറ്റഡ് നേഷൻ വേൾഡ് ടൂറിസം ഓർഗനൈസേഷന്റെ ആഹ്വാനപ്രകാരം എല്ലാവർഷവും സെപ്റ്റംബർ 27-ന് ലോക വിനോദസഞ്ചാര ദിനമായി ആചരിക്കുന്നു. ലോക ജനതയെ വിനോദ സഞ്ചാരത്തിന്റെ പ്രാധാന്യം, ഗുണങ്ങൾ, സാമൂഹ്യ - സാംസകാരിക - രാഷ്ട്രീയ - സാമ്പത്തിക മൂല്യങ്ങൾ എന്നിവയെ കുറിച്ച് അവബോധം വരുത്താനാണ് ഇത് ആഘോഷിക്കുന്നത്.

വിനോദസഞ്ചാരമേഖലയിൽ രാജ്യാന്തരസഹകരണം ഉറപ്പുവരുത്താനുള്ള ഒരു പൊതുവേദി രൂപീകരിക്കാനുള്ള പ്രവർത്തനങ്ങൾ ഒന്നാം ലോകമഹായുദ്ധത്തിനു ശേഷം ആരംഭിച്ചു. ഇതിന്റെ തുടർച്ചയായി ഇന്റർനാഷണൽ കോൺഗ്രസ് ഓഫ് ഒഫിഷ്യൽ ടൂറിസ്റ്റ് ട്രാഫിക് അസോസിയേഷൻസ് എന്ന പേരിൽ 1925-ൽ ഹേഗ് ആസ്ഥാനമാക്കി ഒരു സംഘടന രൂപം കൊണ്ടു. ഇതേതുടർന്ന് 1947-ൽ ഇന്റർനാഷണൽ യൂണിയൻ ഓഫ് ഒഫിഷ്യൽ ട്രാവൽ ഓർഗനൈസേഷൻ സ്ഥാപിക്കപ്പെട്ടു. ഇന്ത്യ 1950-ൽ ഇതിൽ അംഗമായി. ഇതാണ് പിന്നീട് യുണൈറ്റഡ് നേഷൻ വേൾഡ് ടൂറിസം ഓർഗനൈസേഷൻ എന്ന സംഘടനയായി മാറിയത്.സ്പെയിനിലെ മാഡ്രിഡാണ് സംഘടനയുടെ ആസ്ഥാനം.



</doc>
<doc id="208817" url="https://ml.wikipedia.org/wiki?curid=208817" title="അലക്സാണ്ട്ര ഡാനിലോവ">
അലക്സാണ്ട്ര ഡാനിലോവ

അലക്സാണ്ട്രാ ഡാനിലോവ (നവംബർ 20, 1903–ജൂലൈ 13, 1997) റഷ്യൻ - അമേരിക്കൻ ബാലെ നർത്തകിയും അധ്യാപികയുമായിരുന്നു. റഷ്യയിലെ പീറ്റർ ഹോഫിലായിരുന്നു ജനനം. 1912-ൽ സെന്റ് പീറ്റേഴ്സ് ബർഗിലെ ഇംപീരിയൽ തിയെറ്റർ സ്കൂളിലെ ബാലെ വിഭാഗത്തിൽ പഠനമാരംഭിച്ചു. ബിരുദാനന്തരം റഷ്യയിലെ അഗ്രിപ്പിന വഗനോവ, അന്നാ ജോഹാൻസൻ എന്നിവരുടേയും പാരിസിലെ വെറാട്രിഫിലോവയുടേയും ശിക്ഷണത്തിൽ മികച്ച പരിശീലനമാർജിച്ചു.

റഷ്യയിലെ സ്റ്റേറ്റ് അക്കാദമിക് തിയെറ്റർ ഫോർ ഓപ്പറ ആൻഡ് ബാലെയുടെ കോർപ്സ് ഡി ബാലെയിലാണ് ആദ്യം അഭിനയിച്ചത്. പിന്നീട് "ദ് സ്ലീപ്പിംഗ് ബ്യൂട്ടി" എന്ന ബാലെയിലൂടെ ശ്രദ്ധേയ നർത്തകിയായി. 1922 മുതൽ 24 വരെ പെട്രോ ഗ്രാഡിലെ അവാന്ത് ഗാർഡ് നൃത്തപ്രസ്ഥാനവുമായി ബന്ധപ്പെട്ടു പ്രവർത്തിച്ചു. അങ്ങനെ ജോർജ് ബലാൻചിനിന്റെ പരീക്ഷണാത്മക സൃഷ്ടികളിൽ പങ്കാളിയായി. 1924-ൽ "പ്രിൻസിപ്പൽ ഡാൻസേഴ്സ് ഒഫ് ദ് റഷ്യൻ ബാലെ" എന്ന സംഘത്തോടൊപ്പം ജർമനി സന്ദർശിച്ചു. സംഘാംഗങ്ങളെപ്പോലെ തന്നെ ഡാനിലോവയും അവിടെ നിന്നും പാരിസിലെത്തി സ്ഥിരതാമസമാരംഭിച്ചു. തുടർന്ന് ഡാനിലോവ സെർഗീഡയാഖിലോവിന്റെ ബാലെസംഘത്തിൽ ചേർന്നു. 1929 വരെ അവരോടൊപ്പം സഹകരിച്ചു പ്രവർത്തിച്ചു. അക്കാലയളവിൽ ഇവർ പ്രധാന വേഷങ്ങൾ അവതരിപ്പിച്ച ബാലെകൾ 
എന്നിവയാണ്. തുടർന്ന് 1929 മുതൽ 31 വരെ മോണ്ടി കാർലൊ ഓപ്പറ ബാലെയുമായി ചേർന്നു പ്രവർത്തിച്ചു.

1932-ൽ വിവാഹിതയായെങ്കിലും 36-ൽ വിധവയായി. 1933 മുതൽ 38 വരെ കേണൽ വാസിലിയുടെ ബാലെ, റസ്സസ് ഡി മോണ്ടി-കാർലോയിൽ അഭിനേത്രിയായിരുന്നു. ഈ കാലയളവിൽ മാസിൻ, ഡേവിഡ് ലിചിൻ എന്നിവരുടെ സൃഷ്ടികളിലൂടെ ഇവർ അഭിനയമികവ് പ്രദർശിപ്പിച്ചു. ദ് ഫയർബേഡ് സ്വാൻലേക്ക്, ലെബ്യൂ ഡാന്യൂബ് എന്നിവയാണ് അക്കൂട്ടത്തിൽ ശ്രദ്ധേയമായ ബാലെകൾ. അതിനു ശേഷം ഡെൻഹാം കമ്പനിയിൽ ചേർന്നു. ജിസെല്ലെ, ദ് നട്ട് ക്രാക്കർ, കോപ്പെലിയ ഗെയ്റ്റെ പരിസിയെന്നെ എന്നിവയാണ് അവർക്കു വേണ്ടി ചെയ്ത ബാലെകളിൽ പ്രധാനം. 1941-ൽ വീണ്ടും വിവാഹിതയായി. 1951-ൽ ഔപചാരികമായി ബാലെ അഭിനയത്തിൽ നിന്ന് വിടവാങ്ങിയെങ്കിലും തുടർന്ന് പലപ്പോഴും അതിഥി താരമായി അഭിനയിച്ചിട്ടുണ്ട്. സ്വന്തമായി ഒരു ബാലെ സംഘം രൂപീകരിച്ച് 1954 മുതൽ 56 വരെ ഇവർ നിരവധി രാജ്യങ്ങൾ സന്ദർശിക്കുകയുണ്ടായി. അവസാനം അഭിനയിച്ച ബാലെ റെയ് മോണ്ട (1957) ആണ്.

1958 മുതൽ ഒരു സംഘാടക എന്നനിലയിൽ പ്രവർത്തിച്ചു തുടങ്ങി. 1964-ൽ സ്ക്കൂൾ ഒഫ് അമേരിക്കൻ ബാലെയിൽ അധ്യാപികയായി. അവിടത്തെ ശില്പശാലകൾക്കും വാർഷിക പരിപാടികൾക്കും പിന്നീട് ഏതാനും ബാലെകൾ അവതരിപ്പിക്കുകയുണ്ടായി. 1989-ൽ അവിടെ നിന്നും വിരമിച്ചു.

1958-ൽ കാപെഷ്യോ അവാർഡും 1984-ൽ ഡാൻസ് മാഗസിൻ അവാർഡും ലഭിച്ച ഡാനിലോവയെ 1989-ൽ കെന്നഡി സെന്റർ പുരസ്കാരം നൽകി ആദരിക്കുകയുമുണ്ടായി. 30-കളിലും 40-കളിലും പാശ്ചാത്യലോകത്തെ ഏറ്റവും പ്രശസ്തയായ ബാലെ നർത്തകിയായിരുന്നു ഇവർ. പ്രസാദാത്മകതയും ചടുലതയും ഡാനിലോവയുടെ നടനവിശേഷങ്ങളാണ്. നിരവധി ദുഃഖ കഥാപാത്രങ്ങളെ അവതരിപ്പിട്ടുണ്ടെങ്കിലും ഇവരുടെ ഹാസ്യ വേഷങ്ങളായിരുന്നു ഏറെ ജനപ്രിയങ്ങളായത്. 1997 ജൂലൈ 13-ന് ന്യൂയോർക്കിൽ അന്തരിച്ചു.




</doc>
<doc id="208823" url="https://ml.wikipedia.org/wiki?curid=208823" title="മൊത്ത ആഭ്യന്തര ഉത്പാദനം">
മൊത്ത ആഭ്യന്തര ഉത്പാദനം

ഒരു നിശ്ചിത പ്രദേശത്ത് നിർണ്ണിത കാലയളവിൽ ഉത്പാദിപ്പിക്കപ്പെടുന്ന മൊത്തം വസ്തുക്കളുടെയും ,സേവനത്തിന്റെയും വിപണിമൂല്യമാണ് മൊത്ത ആഭ്യന്തര ഉത്പാദനം അഥവാ ജി.ഡി.പി.(Gross domestic product).ഒരു രാജ്യത്തിന്റെ സാമ്പത്തിക ശേഷി അളക്കുന്നതിനുള്ള സൂചികയാണ് ജി.ഡി.പി. എന്നാൽ മൊത്ത ദേശീയ ഉത്പാദനം(ജി.എൻ.പി.) കണക്കാക്കുന്നത് ഇതിൽ നിന്നും വ്യത്യസ്തമാണ്. ജി.ഡി.പി. കണക്കാക്കുന്നത് ഒരു പ്രദേശത്തിന്റെ ഉള്ളിലെ ഉത്പാദനം മാത്രമാണെങ്കിൽ ജി.എൻ.പി. കണക്കാക്കുന്നത് ഒരു രാജ്യത്തെ ജനങ്ങളുടെ സമ്പത്താണ്. ഇതിൽ രാജ്യത്തിന് പുറത്തുള്ള സമ്പാദ്യവും ഉൾപെടും. 

ഇതും കാണുക


</doc>
<doc id="208833" url="https://ml.wikipedia.org/wiki?curid=208833" title="വേഡ്‌സ്റ്റാർ">
വേഡ്‌സ്റ്റാർ

1980-കളുടെ തുടക്കം മുതൽ മദ്ധ്യം വരെ വ്യാപകമായി പ്രചാരം സിദ്ധിച്ച ഒരു വേഡ് പ്രോസസിങ് ആപ്ലിക്കേഷനാണ് വേഡ്സ്റ്റാർ. മൈക്രോപ്രോ ഇന്റർനാഷണൽ പുറത്തിറക്കിയ ഈ വേഡ്പ്രോസസർ തുടക്കത്തിൽ സി.പി./എം. ഓപ്പറേറ്റിങ് സിസ്റ്റത്തിനും പിൽക്കാലത്ത് ഡോസിനു വേണ്ടിയുമായിരുന്നു തയ്യാറാക്കിയിരുന്നത്. വേഡ്സ്റ്റാറിന്റെ ആദ്യകാലപതിപ്പുകൾ തയ്യാറാക്കിയത് റോബ് ബാർനബി ആയിരുന്നു. വേഡ്സ്റ്റാർ 4.0 പതിപ്പു മുതലുള്ളത്, പ്രധാനമായും പീറ്റർ മീരോ എഴുതിയ പുതിയ കോഡ് അടിസ്ഥാനത്തിലാണ്.

സാധ്യമായിടത്തോളം, പ്രവർത്തിക്കുന്ന തട്ടകത്തെ ആശ്രയിക്കാത്ത തരത്തിൽ രൂപം നൽകിയിരുന്നതിനാൽ 1980-കളുടെ തുടക്കത്തിൽ ഉയർന്നുവന്ന നിരവധി ഓപ്പറേറ്റിങ് സിസ്റ്റങ്ങളിലേക്ക് വേഡ്സ്റ്റാറിനെ പറിച്ചുനടുക എന്നത് എളുപ്പമായിരുന്നു. അതുപോലെതന്നെ, ഇത്തരത്തിലുള്ള ഏതുപതിപ്പും സമാനമായ സമ്പർക്കമുഖവും നിർദ്ദേശങ്ങളും കുറുക്കുവഴികളും ഉപയോഗിക്കുന്നതിനാൽ ഉപയോക്താവിന് ഒരു ഓപ്പറേറ്റിങ് സിസ്റ്റത്തിൽനിന്ന് മറ്റൊന്നിലേക്ക് മാറാനും സൗകര്യമായിരുന്നു. 1981-ൽ പുറത്തിറങ്ങിയ പ്രശസ്തമായ ഓസ്ബോൺ 1 കമ്പ്യൂട്ടറിൽ ഉൾപ്പെടുത്തിയതിനെത്തുടർന്ന് വേഡ് പ്രോസസിങ് രംഗത്തെ പ്രഥമദൃഷ്യാലുള്ള മാനകസോഫ്റ്റ്വെയറായി വേഡ്സ്റ്റാർ മാറി. 
വേഡ്സ്റ്റാറിൽ എഡിറ്ററിൽ കഴ്സർ നീക്കം, ടെക്സ്റ്റ് സെലക്ഷൻ തുടങ്ങിയ വിവിധ തിരുത്തൽ സഹായങ്ങൾക്കുപയോഗിച്ചിരുന്ന കീബോഡ് കുറുക്കുവഴികൾ (ഉദാഹരണത്തിന് Ctrl+k+b, Ctrl+k+k തുടങ്ങിയവ) ഏറെ പ്രശസ്തമായിരുന്നു. മറ്റനവധി എഡിറ്റർ സോഫ്റ്റ്വെയറുകളും ഈ കുറുക്കുവഴികൾ അതേപടി സ്വീകരിച്ചിട്ടുണ്ട്.

ഐ.ബി.എം. പി.സി., കമ്പ്യൂട്ടിങ് മേഖലയിൽ ആധിപത്യം പുലർത്താനാരംഭിച്ചപ്പോൾ, വേഡ്സ്റ്റാറിന്റെ വഹനീയമായ രൂപകൽപനമൂലം, എല്ലാത്തരം കമ്പ്യൂട്ടർ രൂപകൽപനകളിലും പ്രവർത്തിക്കുന്നതരം പുതിയ സവിശേഷതകൾ ഇതിൽ ഉൾക്കൊള്ളിക്കുന്നത് ബുദ്ധിമുട്ടായി മാറി. കമ്പ്യൂട്ടിങ് രംഗത്തെ സാങ്കേതികമുന്നേറ്റങ്ങൾക്കനുസരിച്ച് പതിപ്പുകൾ പുതുക്കാതിരുന്നതുമൂലം, 1980-കളുടെ തുടക്കത്തിൽ വേഡ് പ്രോസസിങ് രംഗത്ത് വേഡ്സ്റ്റാർ നേടിയ മേൽക്കൈ, ആ ദശകത്തിന്റെ അവസാനത്തോടെ വേഡ് പെർഫെക്റ്റ് കൈയടക്കി.

വേഡ്സ്റ്റാറിന്റെ നിർമ്മാതാക്കളായ മൈക്രോപ്രോ ഇന്റർനാഷണൽ കോർപ്പറേഷന്റെ ഉടമയായ സെയ്മൂർ റൂബിൻസ്റ്റീൻ തുടക്കത്തിൽ ഇംസായി എന്ന ആദ്യകാല മൈക്രോകമ്പ്യൂട്ടർ കമ്പനിയിലെ ജോലിക്കാരനായിരുന്നു. അവിടെ ഡിജിറ്റൽ റിസർച്ചുമായും മൈക്രോസോഫ്റ്റുമായും സോഫ്റ്റ്‌വേർ സംബന്ധമായ കരാറുകൾക്കായുള്ള കൂടിയാലോചനയായിരുന്നു അദ്ദേഹത്തിന്റെ പ്രധാനചുമതല. ഇംസായിലെ ജോലി ഉപേക്ഷിച്ച റൂബിൻസ്റ്റീൻ 1978 സെപ്റ്റംബറിൽ മൈക്രോപ്രോ സ്ഥാപിച്ചു. ഈ കമ്പനിയിലെ പ്രോഗ്രാമറായ ജോൺ റോബിൻസ് ബാർനബി, "വേഡ്മാസ്റ്റർ" എന്ന പേരിൽ ഒരു വേഡ് പ്രോസസറും "സൂപ്പർസോർട്ട്" എന്ന പേരിൽ ഒരു സോർട്ടിങ് പ്രോഗ്രാമും വികസിപ്പിച്ചു. ഇവ രണ്ടും ഇന്റൽ 8080 അസെംബ്ലി ഭാഷയിലാണ് തയ്യാറാക്കിയിരുന്നത്.

അക്കാലത്തെ ഐ.ബി.എമ്മിന്റെയും ക്സെറോക്സിന്റെയും വാങ് ലബോറട്ടറീസിന്റെയും വേഡ്പ്രോസസിങ് യന്ത്രങ്ങളിലെ സവിശേഷതകൾ ഉൾക്കൊണ്ടുകൊണ്ട് ബാർനബി തന്റെ പ്രോഗ്രാം പരിഷ്കരിച്ച് അത് സി.പി./എം. ഓപ്പറേറ്റിങ് സിസ്റ്റത്തിൽ പ്രവർത്തിപ്പിക്കാൻ പാകത്തിലാക്കി. ഈ ഉൽപ്പന്നം വേഡ്സ്റ്റാർ എന്ന പേരിൽ 1979 ജൂൺ മുതൽ മൈക്രോപ്രോ വിൽക്കാനാരംഭിക്കുകയും ചെയ്തു. 
സി.പി./എം. ഓപ്പറേറ്റിങ് സിസ്റ്റത്തിനുവേണ്ടി ലഭ്യമായിരുന്ന ഏറ്റവും മികച്ചതും ഉപയോഗിക്കാൻ എളുപ്പവുമായ വേഡ് പ്രോസസറായിരുന്നു വേഡ്സ്റ്റാർ. 1981-ൽ വേഡ്സ്റ്റാറിന്റെ 2.26 പതിപ്പ്, പ്രസിദ്ധമായ ഓസ്ബോൺ 1 പോർട്ടബിൾ കമ്പ്യൂട്ടറിനോടൊപ്പം ഉൾപ്പെടുത്തിയിരുന്നു. അങ്ങനെ പെട്ടെന്നുതന്നെ സി.പി./എമ്മിനുവേണ്ടിയുള്ള പ്രദമദൃഷ്ടാലുള്ള മാനക വേഡ്പ്രോസസറായി വേഡ്സ്റ്റാർ മാറുകയായിരുന്നു. വേഡ്സ്റ്റാർ 4 ആയിരുന്നു സി.പി./എമ്മിനുവേണ്ടിയുള്ള അവസാനത്തെ വേഡ്സ്റ്റാർ പതിപ്പ്.

ഡോസിനു വേണ്ടിയുള്ള വേഡ്സ്റ്റാർ പതിപ്പ് 3.0, 1982 ഏപ്രിലിൽ പുറത്തിറങ്ങി. ഈ പതിപ്പ്, യഥാർത്ഥ സി.പി./എം. പതിപ്പിനോട് സമാനമായിരുന്നു. ഐ.ബി.എം. പി.സി. കീബോഡിൽ കഴ്സർ നീക്കത്തിനായി അമ്പടയാള കീകൾ ഉണ്ടായിരുന്നെങ്കിലും, ഈ ആവശ്യത്തിനായി വേഡ്സ്റ്റാറിൽ പരമ്പരാഗതമായി ഉപയോഗിച്ചിരുന്ന "വേഡ്സ്റ്റാർ ഡയമണ്ടും" മറ്റു കണ്ട്രോൾ കീ സമ്മിശ്രണങ്ങളും ഈ പതിപ്പിലും നിലനിർത്തിയിരുന്നു. ഇത് മുൻ സി.പി./എം. ഉപയോക്താക്കൾക്ക് പെട്ടെന്ന് ഡോസ് പതിപ്പുമായി ഇണങ്ങിച്ചേരാൻ സാഹചര്യമൊരുക്കി. വേഡ്സ്റ്റാറിലെ "നോൺ-ഡോക്യുമെന്റ് മോഡ്" ഉപയോഗിച്ച് ഫോർമാറ്റിങ് ഒന്നുമില്ലാത്ത തനതു ടെക്സ്റ്റ് ഫയലുകൾ നിർമ്മിക്കാമായിരുന്നു. ഇത് പ്രോഗ്രാമുകൾ തയ്യാറാക്കുന്നതിനായി പ്രോഗ്രാമർമാർക്കിടയിലും വേഡ്സ്റ്റാറിനെ പ്രിയങ്കരമാക്കി.

സി.പി./എം. പതിപ്പുകൾ പോലെത്തന്നെ ഡോസിനുവേണ്ടിയുള്ള വേഡ്സ്റ്റാർ പതിപ്പുകളും ഐ.ബി.എം. പി.സികൾക്ക് മാത്രമായായിരുന്നില്ല രൂപകൽപ്പന ചെയ്തത്, മറിച്ച് ഏതൊരു എക്സ്86 കമ്പ്യൂട്ടറിലും ഓടുന്നരീതിയിലായിരുന്നു അതിന്റെ നിർമ്മാണം. അതായത് ബയോസോ നേരിട്ട് ഹാർഡ്വെയർ നിയന്ത്രണമോ നടത്താതെ ഡോസ് എ.പി.ഐകൾ മാത്രമുപയോഗിച്ചാണിത് വികസിപ്പിച്ചത്.

ഡോസ് പ്രോഗ്രാമുകൾക്ക് പരമാവധി 640കെ.ബി. റാം വരെ ഉപയോഗിക്കാമായിരുന്നെങ്കിലും, വേഡ്സ്റ്റാറിന്റെ ആദ്യത്തെ ഡോസ് പതിപ്പ് സി.പി./എം. പതിപ്പിനെ പരിഷ്കരിച്ചെടുത്തതിനാൽ വെറും 64 കെ.ബി. റാം മാത്രമേ ഉപയോഗിച്ചിരുന്നുള്ളൂ. ഈ കുറഞ്ഞ വലിപ്പം മൂലം, ഡോസിന്റെ റാം ഡിസ്ക് സൗകര്യം ഉപയോഗപ്പെടുത്തി, വേഡ്സ്റ്റാർ പ്രോഗ്രാം ഫയലുകളെയും, ഡോക്യുമെന്റ് ഫയലുകളെയും ഡിസ്കിൽനിന്നും റാമിലേക്ക് പകർത്തി, അവിടെനിന്ന് അതിവേഗത്തിൽ പ്രവർത്തിപ്പിക്കാനും ഉപയോക്താക്കൾക്ക് സാധിച്ചിരുന്നു. എന്നാൽ തിരുത്തിയ ഡോക്യുമെന്റ് ഫയലുകളും ഇതേ റാംഡിസ്കിൽത്തന്നെയേ ശേഖരിക്കപ്പെടുകയുള്ളൂ എന്നതിനാൽ കമ്പ്യൂട്ടർ റീബൂട്ട് ചെയ്യുന്നതിനുമുൻപ് ഡോക്യുമെന്റ് ഫയലുകൾ ഡിസ്കിലേക്ക് പകർത്തേണ്ടതുണ്ടായിരുന്നു.

1983-ഓടെ വേഡ്സ്റ്റാർ, വേഡ്പ്രോസസിങ് വിപണിയിൽ ഏറ്റവും മുന്നിലെത്തി. 1984-ൽ വിറ്റുവരവ് 7 കോടി ഡോളറായിരുന്നു. അക്കാലത്തെ യു.എസിലെ ഏറ്റവും വലിയ സോഫ്റ്റ്‌വേർ കമ്പനിയായും മൈക്രോപ്രോ മാറി. ഇക്കാലത്തുതന്നെ വേഡ്സ്റ്റാറിന്റെ എതിരാളികളായ വേഡ്പെർഫെക്റ്റും (1982) മൈക്രോസോഫ്റ്റ് വേഡും (1983) രംഗത്തെത്തിയിരുന്നുവെങ്കിലും എക്സ്86 കമ്പ്യൂട്ടറുകളിലെ വേഡ്സ്റ്റാറിന്റെ ആധിപത്യം 1985 വരെയെങ്കിലും തുടർന്നു.

ഐ.ബി.എമ്മിന്റെ ഡെഡിക്കേറ്റെഡ് വേഡ് പ്രോസസർ യന്ത്രമായിരുന്ന ഐ.ബി.എം. ഡിസ്പ്ലേ റൈറ്ററിന് സമാനമായ ഡിസ്പ്ലേറൈറ്റ് എന്ന ഒരു സോഫ്റ്റ്‌വേർ, പി.സിക്കായി പുറത്തിറക്കുന്നു എന്ന പ്രഖ്യാപനമുണ്ടായതിനെത്തുടർന്ന്, മൈക്രോപ്രോ ഇതിനു സമാനമായ ഒരു സോഫ്റ്റ്വെർ 1984 ഡിസംബറിൽ രംഗത്തിറക്കി. ഇതാണ് വേഡ്സ്റ്റാർ 2000. പല പുതിയ സവിശേഷതകളും ഇതിൽ അവതരിപ്പിച്ചെങ്കിലും നിലവിലുള്ള വേഡ്സ്റ്റാർ പതിപ്പുകളിലെ ഡോക്യുമെന്റുകൾക്കനുരൂപമായിരുന്നില്ല എന്നതും സമ്പർക്കമുഖത്തിലെ മാറ്റങ്ങളും ഇതിന് തിരിച്ചടിയായി. ഈ പതിപ്പിന് കാര്യമായ പ്രചാരം സിദ്ധിച്ചില്ല. ഡോസിനും യുനിക്സിനും വേണ്ടി ഇതിന്റെ പതിപ്പുകൾ പുറത്തിറക്കപ്പെട്ടിട്ടുണ്ട്.

മൈക്രോപ്രോയിൽ നിന്നും പിരിഞ്ഞുപോയ ഒരുകൂട്ടം ജോലിക്കാർ ചേർന്ന് പീറ്റർ മീരോയുടെ നേതൃത്വത്തിൽ ആരംഭിച്ച ന്യൂസ്റ്റാർ എന്ന കമ്പനി 1983-ൽ ന്യൂവേഡ് എന്ന ഒരു വേഡ്പ്രോസസർ പുറത്തിറക്കിയിരുന്നു. വേഡ്സ്റ്റാറിനു സമാനമായിരുന്ന ഈ സോഫ്റ്റ്വെയറിൽ സ്പെൽചെക്ക് പോലുള്ള ചില അധികസൗകര്യങ്ങളുമുണ്ടായിരുന്നു. 1986 ഒക്ടോബറിൽ മൈക്രോപ്രോ, ന്യൂവേഡ് സോഫ്റ്റ്‌വേർ വിലക്കുവാങ്ങി. 1987-ലിറങ്ങിയ വേഡ്സ്റ്റാർ 4.0 പതിപ്പ് ന്യൂവേഡ് അടിസ്ഥാനമായുള്ളതായിരുന്നു. മായ്ച്ചത് തിരിച്ചെടുക്കാനും ബോൾഡ്, ഇറ്റാലിക്സ് തുടങ്ങിയ അച്ചടിയിലെ പ്രത്യേകതകൾ സ്ക്രീനിൽ പ്രത്യേക നിറങ്ങളിൽ സൂചിപ്പിക്കുന്നതിനുമുള്ള സൗകര്യങ്ങൾ പുതിയ പതിപ്പിലുണ്ടായിരുന്നു. ഈ പതിപ്പ് വേഡ്സ്റ്റാർ പ്രൊഫഷണൽ 4.0 എന്ന പേരിലും അറിയപ്പെട്ടിരുന്നു. ഡോസിനും സി.പി./എമ്മിനും വേണ്ടി ഈ പതിപ്പ് ലഭ്യമായിരുന്നു; സി.പി./എമ്മിനുവേണ്ടിയുള്ള അവസാനപതിപ്പുമായിരുന്നു ഇത്. പിൽക്കാല പതിപ്പുകൾ ഡോസിനുവേണ്ടി മാത്രമാണ് പുറത്തിറക്കിയത്.

വേഡ്സ്റ്റാർ 4.0 പതിപ്പ് ജനകീയമായെങ്കിലും ഇതിന് ചില പോരായ്മകളും ഉണ്ടായിരുന്നു. ഡോസിനുവേണ്ടിയുള്ള പതിപ്പ് ഐ.ബി.എം. പി.സി. അനുരൂപികൾക്ക് വേണ്ടി മാത്രമായി നിജപ്പെടുത്തിയിരുന്നു (അതായത് വേഡ്സ്റ്റാർ പ്രവർത്തിക്കുന്നതിന് വെറും ഡോസ് മാത്രം ഉണ്ടായിരുന്നാൽ പോരായിരുന്നു). ഇതിലാകട്ടെ ഡോസ് 1.x നുവേണ്ടിയുള്ള എ.പി.ഐകൾ ഉപയോഗിച്ചിരുന്നതിനാൽ ഉപഡയറക്റ്ററികൾ, ഹാർഡ്‌ഡിസ്ക് തുടങ്ങിയ പുതിയ ഡോസ് പതിപ്പുകളുടെ സമ്പൂർണ്ണസവിശേഷതകൾ ഇതിനുപയോഗപ്പെടുത്താനുമായിരുന്നില്ല.

പരമ്പരാഗത വേഡ്സ്റ്റാറിന്റെ 3.3 പതിപ്പിനുശേഷം 4.0 പതിപ്പ് പുറത്തിറങ്ങുന്നതിന് നാലുവർഷത്തോളം സമയമെടുത്തു. ഇക്കാലയളവിൽ എതിരാളികളായിരുന്ന മൈക്രോസോഫ്റ്റ് വേഡിന്റെയും വേഡ് പെർഫെക്റ്റിന്റെയും നാലുവീതം പതിപ്പുകൾ പുറത്തിറക്കുകയും വേഡ്സ്റ്റാറിന്റെ വിപണിവിഹിതം കൈയടക്കിക്കൊണ്ടുമിരുന്നു. വേഡ്സ്റ്റാർ നാലാം പതിപ്പ് പൂറത്തിറങ്ങുമ്പോഴേക്കും ആധുനികസൗകര്യങ്ങളടങ്ങിയ വേഡ്പെർഫെക്റ്റ്, ഡോസ് കമ്പ്യൂട്ടറുകളിലെ വേഡ്പ്രോസസിങ് രംഗത്ത് മുൻപന്തിയിലെത്തി. മൈക്രോപ്രോ മേധാവിയായിരുന്ന സെയ്മൂർ റൂബിൻസ്റ്റീൻ 1984-ൽ അസുഖം മൂലം കമ്പനിയുടെ നിയന്ത്രണത്തിൽ നിന്നും പിൻവാങ്ങിയത് ഇതിനൊരു പ്രധാനകാരണമായിരുന്നു. വേഡ്സ്റ്റാർ 4.0-ത്തിനു ശേഷം, 5.0, 5.5, 6.0, 7.0 എന്നീ പതിപ്പുകളും ഡോസിനുവേണ്ടി പുറത്തിറക്കിയിരുന്നു. ഇവയിലൂടെ വിപണിപങ്കാളിത്തം കുറച്ചൊക്കെ തിരിച്ചുപിടിക്കാനും വേഡ്സ്റ്റാറിനായി. ഡോസിനു വേണ്ടിയുള്ള അവസാനത്തെ വേഡ്സ്റ്റാർ പതിപ്പ് (7.0 റിവിഷൻ ഡി) 1992 ഡിസംബറിലാണ് പുറത്തിറങ്ങിയത്. ഇതിനുമുമ്പേ മൈക്രോപ്രോ കമ്പനിയുടെ പേരുതന്നെ വേഡ്സ്റ്റാർ ഇന്റർനാഷണൽ എന്നാക്കി മാറ്റിയിരുന്നു.

വിജയകരമായിരുന്ന മൈക്രോസോഫ്റ്റ് വിൻഡോസ് 3.0-നുവേണ്ടി ഒരു വേഡ്സ്റ്റാർ പതിപ്പുണ്ടാക്കണോ എന്ന കാര്യത്തിൽ തീരുമാനമെടുക്കാൻ മറ്റനവധി വിഖ്യാത ഡോസ് ആപ്ലിക്കേഷൻ നിർമ്മാതാക്കളെപ്പോലെത്തന്നെ വേഡ്സ്റ്റാർ ഇന്റർനാഷണലും കാലതാമസം വരുത്തി. നിലവിലുണ്ടായിരുന്ന "ലീഗസി" എന്ന ഒരു വിൻഡോസിനുവേണ്ടിയുള്ള ഒരു വേഡ് പ്രോസസർ വാങ്ങി അതിൽ മാറ്റം വരുത്തി വേഡ്സ്റ്റാർ ഫോർ വിൻഡോസ് എന്ന പേരിൽ 1991-ൽ പുറത്തിറക്കി. വേഡ്സ്റ്റാർ പ്രൊഫഷണൽ റൈറ്റർ എന്ന പേരിലും ഇത് പുറത്തിറിക്കിയിരുന്നു. വളരെ പ്രശംസക്ക് പാത്രമായ ഉൽപ്പന്നമായിരുന്നു ഇത്. വിലയേറിയ ഡെസ്ക്ടോപ്പ് പബ്ളിഷിങ് സോഫ്റ്റ്വെയറുകളിൽ മാത്രം കണ്ടുവന്നിരുന്ന പല സവിശേഷതകളും ഇതിലുണ്ടായിരുന്നു. എങ്കിലും ഇത് പുറത്തിറങ്ങാനുണ്ടായ കാലതാമസം, വിൻഡോസിനുവേണ്ടിയുള്ള പ്രഥമദൃഷ്ട്യാലുള്ള വേഡ്പ്രോസസർ എന്ന സ്ഥാനമുറപ്പിക്കാൻ മൈക്രോസോഫ്റ്റ് വേഡിന് സൗകര്യമൊരുക്കി.

വേഡ്സ്റ്റാർ നിലവിൽ ഹോട്ടൺ മിഫ്ലിൻ ഹാർകോർട്ട് ലേണിങ് ടെക്നോളജിയുടെ ഭാഗമായ റിവർഡീപ് ഇൻകോർപ്പറേറ്റഡ് എന്ന വിദ്യാഭ്യാസ-കൺസ്യൂമർ സോഫ്റ്റ്‌വേർ കമ്പനിയുടെ ഉടമസ്ഥതയിലാണ്. വേഡ്സ്റ്റാറിന്റെ ഉടമകൾ ഇപ്പോൾ അത് വികസിപ്പിക്കുകയോ വിൽക്കുകയോ ചെയ്യുന്നില്ല. എങ്കിലും നിരവധിയാളുകൾ അത് തുടർന്നും ഉപയോഗിച്ചുപോന്നു. 1996 മേയിൽ നിലവിൽവന്ന വേഡ്സ്റ്റാർ യൂസേഴ്സ് ഗ്രൂപ്പ് മെയിലിങ് ലിസ്റ്റിലൂടെ നൂറുകണക്കിന് വേഡ്സ്റ്റാർ ഉപയോക്താക്കൾ പരസ്പരം സാങ്കേതികസഹായങ്ങൾ പങ്കുവെച്ചിരുന്നു. ഈ മെയിലിങ് ലിസ്റ്റ് 2009 വരെ നിലനിന്നിരുന്നു. പ്രമുഖ എഴുത്തുകാരടക്കമുള്ള യാഥാസ്ഥിതികരായ അനവധി ആദ്യകാല ഉപയോക്താക്കൾ ഇപ്പോഴും വേഡ്സ്റ്റാർ ഉപയോഗിക്കുന്നുണ്ട്.

എഴുതാനുള്ള സോഫ്റ്റ്വെയറിന്റെ ഉദാത്തമാതൃകയാണ് വേഡ്സ്റ്റാർ എന്ന് ഇപ്പോഴും പലരും വിലയിരുത്തുന്നുണ്ട്. ഒരു തരത്തിലുള്ള അക്ഷരങ്ങൾ മാത്രം പ്രദർശിപ്പിക്കാനാകുന്ന ഡിസ്‌പ്ലേ ഉപകരണങ്ങൾക്കായി നിർമ്മിച്ചിരുന്നതിനാൽ, അച്ചടിക്കുന്ന രൂപത്തിൽത്തന്നെ സ്ക്രീനിൽ കാണിക്കുക എന്ന വൈസിവിഗ് ഫോർമാറ്റിങിന് ഇതിൽ പ്രാധാന്യം ഉണ്ടായിരുന്നില്ല.

വേഡ്സ്റ്റാറിന്റെ ടെക്സ്റ്റ്മോഡ് പതിപ്പുകൾ ഇൻസ്റ്റോൾ ചെയ്ത് ഉപയോഗിക്കാനാരംഭിക്കുമ്പോൾ സ്ക്രീനിന്റെ മുകൾഭാഗത്തെ മൂന്നിലൊന്നു ഭാഗവും നിർദ്ദേശങ്ങളുടെ കുറുക്കുവഴികൾ സൂചിപ്പിക്കുന്ന മെനുവും അതിന്റെ മുകളിലുള്ള വരിയിൽ തിരുത്തിക്കൊണ്ടിരിക്കുന്ന ഫയലിന്റെ പേരും കഴ്സറിന്റെ സ്ഥാനവും ആയിരിക്കും പ്രദർശിപ്പിക്കപ്പെടുക. ഉപയോക്താവിന്റെ എഴുത്ത് സ്ക്രീനിന്റെ താഴെയുള്ള മൂന്നിൽ രണ്ടുഭാഗത്തായിരിക്കും കാണുക. മെനുവിലെ ഉള്ളടക്കം അപ്പപ്പോൾ അമർത്തുന്ന കീകൾക്കനുസരിച്ച് മാറിക്കൊണ്ടിരിക്കും. അതായത് Ctrl+k ടൈപ്പ് ചെയ്താൽ ഈ സമ്മിശ്രണത്തിൽ ആരംഭിക്കുന്ന നിർദ്ദേശങ്ങൾ മാത്രം (Ctrl+kb, Ctrl+kk തുടങ്ങിയവ) മെനുവിൽ പ്രദർശിപ്പിക്കും.

സഹായനിലകൾ അനുയോജ്യമായ രീതിയിൽ ക്രമീകരിച്ച് ഈ മെനു പ്രദർശിപ്പിക്കുന്ന ഭാഗവും ഉപയോക്താവിന്റെ എഴുത്തിനായി ലഭ്യമാക്കാനാവും. കീബോഡ് കുറുക്കുവഴിയുടെ ആദ്യത്തെ അക്ഷരങ്ങൾ ടൈപ്പ് ചെയ്യുന്നതിനനുസരിച്ച് അൽപനേരം മാത്രം ഈ സഹായകമെനു പ്രദർശിപ്പിക്കാവുന്ന രീതിയിൽ ഇത് ക്രമീകരിക്കാം. ഉപയോക്താവ് വേഡ്സ്റ്റാർ നിർദ്ദേശങ്ങളിൽ ചിരപരിചിതനായി മാറിയാൽ എല്ലാ ഓൺസ്ക്രീൻ മെനു പ്രദർശനങ്ങളും ഒഴിവാക്കി സ്ക്രീൻ മുഴുവനായും ഉപയോക്താവിന്റെ എഴുത്തിനായി ഉപയോഗിക്കുകയുമാകാം.

ആദ്യകാല കമ്പ്യൂട്ടർ ടെർമിനലുകളിലോ വേഡ്സ്റ്റാർ വികസിപ്പിക്കുന്ന കാലത്തെ മൈക്രോ കമ്പ്യൂട്ടറുകളിലോ ഫങ്ഷൻ കീകളുടെ നിരയോ കഴ്സർ നീക്കത്തിനുള്ള കീകളോ (ഉദാഹരണം അമ്പടയാള കീകൾ, പേജ്അപ്/ഡൗൺ തുടങ്ങിയവ) ഉണ്ടായിരുന്നില്ല. അതുകൊണ്ട് കണ്ട്രോൾ കീയോടൊപ്പം അക്ഷരങ്ങൾ ചേർത്ത സമ്മിശ്രണങ്ങളായിരുന്നു വേഡ്സ്റ്റാർ നിർദ്ദേശങ്ങൾക്കും കഴ്സർ നീക്കത്തിനും ഉപയോഗിച്ചിരുന്നത്. ടച്ച്ടൈപ്പിസ്റ്റുകളുടെ കാര്യത്തിലാകട്ടെ, ഹോം കീകളിൽ നിന്ന് വിരലെടുത്ത് ഫങ്ഷൻ കീകളിലേക്കും കഴ്സർ കീകളിലേക്കും വിരലുകളെത്തിക്കുന്നത് ടൈപ്പിങ് ഒഴുക്ക് തടസപ്പെടുത്തുമെന്നതിനാൽ വേഡ്സ്റ്റാറിന്റെ ഈ രീതിയോട് അവർ തികഞ്ഞ ആഭിമുഖ്യം പുലർത്തി. 

ഉദാഹരണമായി വേഡ്സ്റ്റാർ ഡയമണ്ട് എന്നറിയപ്പെടുന്ന Ctrl-നൊപ്പം S, E, D, X എന്നീകീകളുടെ സമ്മിശ്രണം കഴ്സറിനെ യഥാക്രമം ഓരോ അക്ഷരം ഇടത്തോട്ടും വലത്തോട്ടു ഓരോ വരി മുകളിലോട്ടും താഴോട്ടും നീക്കിയിരുന്നു. ഡയമണ്ടിന് തൊട്ടു പുറത്തുള്ള A/F കീകളുടെ Ctrl-ഉമായുള്ള സമ്മിശ്രണമുപയോഗിച്ച് കഴ്സറിനെ ഒരു വാക്ക് ഇടത്തേക്കോ വലത്തേക്കോ നീക്കാം. ഡയമണ്ടിന്റെ മുകളിലും താഴെയുമായി വലതുവശത്തുള്ള R, C കീകളുപയോഗിച്ച് പേജ്അപ്/ഡൗൺ സൗകര്യം ലഭ്യമാക്കിയിരിക്കുന്നു. Ctrl+Q നു ശേഷം മേൽപ്പറഞ്ഞ കീകൾ അമർത്തുന്നതുവഴി കഴ്സർ വരിയുടെ തുടക്കം/അവസാനം, ഡോക്യുമെന്റിന്റെ തുടക്കം/അവസാനം എന്നീ സ്ഥാനങ്ങളിലേക്കെത്തിക്കാം. ഡിലിറ്റ്, ബാക്ക്സ്പേസ് എന്നിവക്കായി Ctrl+H ആണ് ഉപയോഗിക്കുന്നത്. കടുപ്പിച്ചെഴുതൽ (Ctrl+PB), ചെരിച്ചെഴുതൽ (Ctrl+PI/Ctrl+PY), അച്ചടിക്കൽ (Ctrl+KP), പകർത്താനും (Ctrl+KC) മുറിച്ചുമാറ്റാനുമായി (Ctrl+KY) ടെക്സ്റ്റ് തിരഞ്ഞെടുക്കൽ (Ctrl+KB, Ctrl+KK), ഡിസ്കിലേക്ക് സേവ് ചെയ്യുക (Ctrl+KS), തിരിച്ചെടുക്കുക തുടങ്ങിയ ആവശ്യങ്ങളെക്കെല്ലാം ഇത്തരത്തിലുള്ള കീബോഡ് കുറുക്കുവഴികൾ തന്നെയാണ് വേഡ്സ്റ്റാറിൽ ഉപയോഗിക്കുന്നത്. ഫോർമാറ്റ് ചെയ്ത അക്ഷരങ്ങൾ "^B" (കടുപ്പിച്ചെഴുതിയത്), "^Y" (ചെരിച്ചെഴുതിയത്), "^S" (അടിവരയിട്ടത്) എന്നീ ചിഹ്നങ്ങൾക്കിടയിലായിരിക്കും സ്ക്രീനിൽ കാണിക്കുക.

ഇതിലെ മിക്കവാറും കീമിശ്രണങ്ങളും നേരിട്ട് ഓർത്തിരിക്കാൻ ബുദ്ധിമുട്ടുള്ളതാണെങ്കിലും ചില സൂത്രവാക്കുകളിലൂടെ അവ ഓർമ്മയിൽ സൂക്ഷിക്കാവുന്നതായിരുന്നു. ഉദാഹരണത്തിന് ടെക്സ്റ്റ് തിരഞ്ഞെടുക്കാൻ ഉപയോഗിക്കുന്ന Ctrl+KB, Ctrl+KK എന്നിവ BlocK എന്നതിലെ ആദ്യത്തെയും അവസാനത്തെയും അക്ഷരങ്ങളായി ബന്ധപ്പെട്ടിരിക്കുന്നു. കടുപ്പിക്കാനായുള്ള Ctrl+PB, Print-Bold എന്ന വാക്യത്തിൽനിന്നുമൊക്കെ ഓർമ്മയിൽ നിർത്താവുന്നതാണ്. സ്ഥിരം ഉപയോക്താക്കൾ തുടർച്ചയായ ഉപയോഗത്തിലൂടെ ഈ കീ ക്രമങ്ങൾ അവരുടെ ടച്ച്ടൈപ്പിങ്ങിന്റെ ഭാഗമാക്കി മാറ്റി.

പി.സി. എക്സ്.റ്റി. കാലഘട്ടത്തോടെ പഴയ കീബോഡിലെ കണ്ട്രോൾ കീയുടെ സ്ഥാനത്തേക്ക് (A-യുടെ തൊട്ടിടതുവശത്ത്) ക്യാപ്സ്‌ലോക്ക് കീ കൊണ്ടുവന്നതും, കണ്ട്രോൾ കീയെ കീബോഡിന്റെ എറ്റവും ഇടത്തേ അറ്റത്ത് താഴെയാക്കി മാറ്റുകയും ചെയ്തതുമൂലം വേഡ്സ്റ്റാറിന്റെ നിർദ്ദേശങ്ങൾ മുൻകാലവഴക്കത്തോടെ നൽകാനാവുന്നില്ലെന്ന് ചില ഉപയോക്താക്കൾക്ക് അഭിപ്രായമുണ്ട്. പലരും ഈ കീകളുടെ സ്ഥാനം സോഫ്റ്റ്‌വേർ സഹായത്തോടെ പഴയരീതിയിലേക്ക് മാറ്റി ഉപയോഗിക്കുകയും ചെയ്തിരുന്നു. മറ്റു ചില ഉപയോക്താക്കൾക്കാകട്ടെ സ്പേസ്ബാറിന്റെ ഇരുവശങ്ങളിലും രണ്ട് കണ്ട്രോൾ കീകൾ ഉള്ള ശൈലിയാണ് പഥ്യം; ഇങ്ങനെയാകുമ്പോൾ പെരുവിരലുകൾ ഉപയോഗിച്ച് കണ്ട്രോൾ അമർത്തി മറ്റ് എട്ടുവിരലുകൾ ഉപയോഗിച്ച് ടച്ച് ടൈപ്പിങ് നടത്താം. 

ചുരുക്കത്തിൽ വേഡ്സ്റ്റാറിലെ കീബോഡ് ഉപയോഗത്തെ രണ്ടായി തിരിക്കാം

ആപേക്ഷികമായ ചില പ്രശ്നങ്ങലും വേഡ്സ്റ്റാറിനുണ്ട്. ഒരു ഡോക്യുമെന്റിൽ നേരത്തെ ടൈപ്പ് ചെയ്ത വരികളിൽ മാറ്റങ്ങൾ വരുത്തിയാൽ വരികൾ ശരിയായി അരികുകളോട് യോജിച്ചുനിൽക്കില്ല. അതുകൊണ്ട് മാറ്റങ്ങൾ വരുത്തിയതിനുശേഷം പ്രത്യേകനിർദ്ദേശം നൽകി വീണ്ടും ഫോർമാറ്റ് ചെയ്യേണ്ടതുണ്ട്. എന്നിരുന്നാലും ആവശ്യമായ മാറ്റങ്ങൾ വരുത്തി ഡോക്യുമെന്റിൽ മൊത്തമായി ഈ നിർദ്ദേശം ഒറ്റയടിക്ക് പ്രാവർത്തികമാക്കാവുന്നതാണ്. വേഡ്സ്റ്റാറിന്റെ ഇത്തരത്തിലുള്ള പല പ്രശ്നങ്ങളും വേഡ്സ്റ്റാർ 2000 പതിപ്പിലെ പുതിയ സമ്പർക്കമുഖത്തിൽ പരിഹരിച്ചിട്ടുണ്ട്. ഇതിൽ ഖണ്ഡികകളുടെ ഫോർമാറ്റിങ് ടൈപ്പ് ചെയ്തുകൊണ്ടിരിക്കേതന്നെ തനിയേ നടപ്പാകും. മിക്ക കുറുക്കുവഴികളും ലളിതവുമാക്കിയിരുന്നു ഉദാഹരണത്തിന് Ctrl+RW ഒരു വാക്ക് ഒഴിവാക്കാനും (Remove Word), ഒരു വരിയിൽ കഴ്സറിന് വലതുവശത്തുള്ളതെല്ലാം ഒഴിവാക്കാൻ Ctrl+RR-ഉം (Remove Right side), ഒരു വാചകം ഒഴിവാക്കുന്നതിന് Ctrl+RS-ഉം (Remove Sentence) ഒക്കെയായിരുന്നു ഇതിൽ ഉപയോഗിച്ചിരുന്നത്. Ctrl+BB (Block Begin), Ctrl+BE (Block End) എന്നീ നിർദ്ദേശങ്ങൾ ഉപയോഗിച്ച് ഒരു ഖണ്ഡം തിരഞ്ഞെടുത്ത് ഡോക്യുമെന്റിന്റെ മറ്റേതെങ്കിലും ഭാഗത്തുപോയി നേരത്തേ തിരഞ്ഞെടുത്ത ഖണ്ഡത്തെ ആവശ്യാനുസരണം Ctrl+BC (Block Copy) ഉപയോഗിച്ച് പകർത്താൻ വേഡ്സ്റ്റാർ 2000-ത്തിലാകും. ഈ രീതിയിൽ ടെക്സ്റ്റ് പകർത്താനനുവദിക്കുന്ന അപൂർവ്വം സമ്പർക്കമുഖങ്ങളിലൊന്നാണ് വേഡ്സ്റ്റാർ. മൈക്രോസോഫ്റ്റ് വേഡ് പോലുള്ള മറ്റു വേഡ്പ്രോസസറുകളിലെ മൗസ് ഉപയോഗിച്ചുള്ള ഹൈലൈറ്റ്-കോപ്പി-പേസ്റ്റ് രീതിയേക്കാൾ വേഡ്സ്റ്റാറിന്റെ ബ്ലോക്ക്-കോപ്പി രീതിയാണ് എളുപ്പമെന്ന് നിരവധി ഉപയോക്താക്കൾ കരുതുന്നു. ഇത്തരം മെച്ചപ്പെടുത്തലുകളുണ്ടായിരുന്നിട്ടും സമ്പർക്കമുഖത്തിലുണ്ടായ മാറ്റം ആദ്യകാലവേഡ്സ്റ്റാർ ഉപയോക്താക്കളെ പഴയ സമ്പർക്കമുഖത്തിൽത്തന്നെ (പഴയ പതിപ്പുകളിൽത്തന്നെ) തുടരാൻ പ്രേരിപ്പിച്ചതിനാൽ വേഡ്സ്റ്റാർ 2000-ത്തിന് കാര്യമായ പ്രതികരണം ഉളവാക്കാനായില്ല.

ഒരേ രൂപത്തിലുള്ള എഴുത്തുതന്നെ നിരവധിയാളുകൾക്കായി അച്ചടിച്ചയക്കാനുള്ള സൗകര്യമാണ് മെയിൽമെർജ്. ആദ്യകാല വേഡ്സ്റ്റാർ പതിപ്പുകളിൽ മെയിൽമെർജ് സൗകര്യം ആവശ്യാനുസരണം കൂട്ടിച്ചേർക്കാവുന്ന പ്രത്യേക പ്രോഗ്രാം ആയിരുന്നു. വേഡ്സ്റ്റാർ നാലാം പതിപ്പുമുതൽ ഇത് പ്രധാന പ്രോഗ്രാമിൽ സംയോജിപ്പിച്ചു. കോമ കൊണ്ട് വേർതിരിച്ച ഫീൽഡുകളടങ്ങിയ ടെക്സ്റ്റ് ഫയലുകളാണ് മെയിൽമെർജിനുള്ള ഡേറ്റാഫയലായി വേഡ്സ്റ്റാർ ഉപയോഗിച്ചിരുന്നത്. സാധാരണയായി ഈ ഫയലിന്റെ പേര് Clients.dat എന്നായിരിക്കാറുണ്ട്. വേഡ്സ്റ്റാറിലെ "നോൺഡോക്യുമെന്റ് മോഡ്" ഉപയോഗിച്ചാണ് ഡേറ്റാഫയൽ ഉണ്ടാക്കാറുള്ളത്. മാസ്റ്റർ ഡോക്യുമെന്റിൽ &TITLE&, &NAME& എന്നിങ്ങനെ ആമ്പർസാന്റ് ഉപയോഗിച്ചാണ് ഡേറ്റാഫയലിലെ ഫീൽഡുകളെ ബന്ധപ്പെടുത്തുന്നത്. മെയിൽമെർജിങ്ങിനായി ഡേറ്റാഫയലുകൾ എളുപ്പത്തിൽ നിർമ്മിക്കുന്നതിനുള്ള ഡേറ്റാസ്റ്റാർ എന്നൊരു ആഡോൺ പ്രോഗ്രാമും വേഡ്സ്റ്റാറിനൊപ്പമുണ്ടായിരുന്നു.

അക്ഷരത്തെറ്റ് പരിശോധിക്കുന്നതിനുള്ള സ്പെൽസ്റ്റാർ വേഡ്സ്റ്റാറിനൊപ്പമുള്ള മറ്റൊരു ആഡോൺ പ്രോഗ്രാമായിരുന്നു. ഇതും പിൽക്കാലത്ത് പ്രധാന സോഫ്റ്റ്വെയറിനൊപ്പം കൂട്ടിച്ചേർത്തു. വേഡ്സ്റ്റാറിന്റെ ഈ സവിശേഷതകൾ, 1980-കളുടെ തുടക്കത്തിലെ പെഴ്സണൽ കമ്പ്യൂട്ടർ രംഗത്ത് വിപ്ലവകരമായ പുതുമകളായിരുന്നു. വേഡ്സ്റ്റാറിന്റേതുപോലെയുള്ള സമ്പർക്കമുഖമുള്ള കാൽക്സ്റ്റാർ എന്ന ഒരു സ്പ്രെഡ്ഷീറ്റ് പ്രോഗ്രാമും അതിനോടൊപ്പം പുറത്തിറക്കിയിരുന്നു. വേഡ്സ്റ്റാറിനൊപ്പം ഡേറ്റാസ്റ്റാർ/റിപ്പോർട്ട്സ്റ്റാർ (ഡേറ്റാബേസ് മാനേജ്മെന്റിനുള്ളത് - ഇൻഫോസ്റ്റാർ എന്നു വിളിക്കുന്നു), കാൽക്സ്റ്റാർ (സ്പെഡ്ഷീറ്റ്) എന്നിവയും ഉൾപ്പെടുത്തിയിട്ടുള്ള പാക്കേജിനെ പെഴ്സണൽ കമ്പ്യൂട്ടറിനുവേണ്ടിയുള്ള ആദ്യത്തെ ഓഫീസ് സ്വീറ്റ് ആയി കണക്കാക്കാം.

1980-കളുടെ അവസാനം വേഡ്സ്റ്റാർ 5-നൊപ്പം, പി.സി.-ഔട്ട്‌ലൈൻ എന്ന ഡോസിനുവേണ്ടിയുള്ള ഒരു പ്രശസ്തമായ ഔട്ട്‌ലൈനർ ഉപാധിയും വിതരണം ചെയ്തിരുന്നു. ഇരു സോഫ്റ്റ്വെയറുകളും ആന്തരികമായി അനുരൂപമല്ലാതിരുന്നതിനാൽ പി.സി.-ഔട്ട്‌ലൈൻ ഉപയോഗിച്ച് നിർമ്മിക്കുന്ന ഫയലുകളെ വേഡ്സ്റ്റാറിൽ ഉപയോഗിക്കുന്നതിന് അതിന്റെ ഫോർമാറ്റിലേക്ക് കയറ്റുമതി ചെയ്യണമായിരുന്നു.

വേഡ്സ്റ്റാറിൽ തുറക്കുന്ന ഫയലുകളെ ഡോക്യുമെന്റ്, നോൺഡോക്യുമെന്റ് എന്നിങ്ങനെ രണ്ടുതരത്തിലാണ് കണക്കാക്കുന്നത്. ചിലപ്പോഴൊക്കെ ഉപയോക്താക്കൾക്ക് ആശയക്കുഴപ്പം ഉണ്ടാക്കുന്ന പദങ്ങളായിരുന്നു ഇവ.

ഡോക്യുമെന്റ് എന്നത് വേഡ്സ്റ്റാറിന്റെ തനതു വേഡ് പ്രോസസിങ് ഡോക്യുമെന്റുകളാണ്. ഇവയ്ക്കകത്ത് ഉപയോക്താവിന്റെ എഴുത്തുകൾക്കുപുറമെ അവയുടെ ലേയൗട്ട്, ഫോർമാറ്റിങ് നിർദ്ദേശങ്ങളും അടങ്ങിയിരിക്കും. ഇത്തരം ഫയലുകൾ തുറക്കുന്നതിന് വേഡ്സ്റ്റാറോ വേഡ്സ്റ്റാറിനനുരൂപമായ മറ്റേതെങ്കിലും സോഫ്റ്റ്വെയറോ വേണം.

നോൺഡോക്യുമെന്റ് ഫയലുകൾ ലളിതമായ ടെക്സ്റ്റ് ഫയലുകളാണ്. ആസ്കി ഫോർമാറ്റിലുള്ള അക്ഷരങ്ങൾ മാത്രമേ ഇത്തരം ഫയലുകളിലുണ്ടാകൂ; ഫോർമാറ്റിങ് നിർദ്ദേശങ്ങളൊന്നും ഇതിൽ ശേഖരിക്കപ്പെടുകയില്ല. ഏതൊരു ടെക്സ്റ്റ് എഡിറ്റർ പ്രോഗ്രാമിലും ഇവ തുറക്കാനും സാധിക്കും. നോൺഡോക്യുമെന്റ് മോഡിലുള്ള വേഡ്സ്റ്റാർ മറ്റേതൊരു ടെക്സ്റ്റ് എഡിറ്ററിനു തുല്യമാണെങ്കിലും സാധാരണ ടെക്സ്റ്റ് എഡിറ്ററുകളെ അപേക്ഷിച്ച് മെച്ചപ്പെട്ട എഡിറ്റിങ് സൗകര്യങ്ങൾ അതിനെ വേറിട്ടുനിർത്തുന്നു.

ഡോക്യുമെന്റ് മോഡിൽ പ്രിന്റ് പ്രിവ്യൂ സൗകര്യം വേഡ്സ്റ്റാർ 5-ആം പതിപ്പിൽ ഉൾപ്പെടുത്തിയിരുന്നു. ഇതുവഴി അച്ചടിച്ചുലഭിക്കുന്ന താൾ എങ്ങനെയുണ്ടെന്ന് (വിസിവിഗ്) സചിത്രരൂപത്തിൽ കാണാനും സൗകര്യമൊരുങ്ങി.
ഡോസിലെ വേഡ്സ്റ്റാർ ഫയലുകൾക്ക് സ്വതേ പ്രത്യേകം എക്സ്റ്റെൻഷനൊന്നുമില്ല. എങ്കിലും മിക്ക ഉപയോക്താക്കളും WS എന്നതിനൊപ്പം പതിപ്പിന്റെ സംഖ്യയും ചേർത്തുള്ളതോ (ഉദാഹരണം .WS3, .WS4) അല്ലെങ്കിൽ .WS എന്നു മാത്രമായോ വേഡ്സ്റ്റാർ ഡോക്യുമെന്റ് ഫയലുകൾക്ക് എക്സ്റ്റെൻഷൻ നൽകിയിരുന്നു. വേഡ്സ്റ്റാർ ബാക്കപ്പ് ഫയലുകൾക്ക് .BAK എന്ന എക്സ്റ്റെൻഷനാണ് സ്വതേ ലഭിക്കുക. ഡോസിനും യുനിക്സിനും വേണ്ടിയുള്ള വേഡ്സ്റ്റാർ 2000 പതിപ്പുകളുടെ കാര്യത്തിലും നിഷ്കർഷിക്കപ്പെട്ടിട്ടുള്ള എക്സ്റ്റെൻഷൻ ഒന്നുമില്ലെങ്കിലും .DOC, .WS2 എന്നീ എക്സ്റ്റെൻഷനുകളുടെ ഉപയോഗം സാധാരണമായിരുന്നു.

വിൻഡോസിനുള്ള വേഡ്സ്റ്റാർ പതിപ്പുകളിൽ ഡോക്യുമെന്റുകൾക്ക് .WSD എന്ന എക്സ്റ്റെൻഷൻ ഉപയോഗിക്കുന്നു. ഇതിൽ ടെംപ്ലേറ്റുകൾക്കും മാക്രോകൾക്കും യഥാക്രമം .WST, .WSC എന്നീ എക്സ്റ്റെൻഷനുകളും താൽക്കാലികഫയലുകൾക്ക് .!WS എന്ന എക്സ്റ്റെൻഷനും ഉപയോഗിക്കുന്നു.

വേഡ്സ്റ്റാറിന്റെ പൈതൃകശേഷിപ്പുകൾ ഇന്നും എഡിറ്റർ രംഗത്ത് വ്യാപകമായി കാണാവുന്നതാണ്. വിവിധ തട്ടകങ്ങളിൽ പ്രവർത്തിക്കുന്ന വേഡ് പ്രോസസിങ് സോഫ്റ്റ്വെയറായ ടെക്സ്റ്റ്മേക്കർ, ഡോസിലും ലിനക്സിലും യുനിക്സിലും പ്രവർത്തിക്കുന്ന നിരവധി ടെക്സ്റ്റ് എഡിറ്ററുകൾ തുടങ്ങിയവയിൽ കണ്ട്രോൾ കീ അടിസ്ഥാനമായുള്ള വേഡ്സ്റ്റാർ കീബോഡ് നിർദ്ദേശങ്ങൾ സ്വീകരിക്കാനുള്ള സൗകര്യമുണ്ട്. പ്രശസ്തമായ പാസ്കൽ കമ്പൈലറായ ടർബോ പാസ്കലിന്റെ ഐ.ഡി.ഇയിൽ വേഡ്സ്റ്റാർ കീബോഡ് നിർദ്ദേശങ്ങളാണ് ഉപയോഗിക്കുന്നത്. 

ആധുനിക വേഡ് പ്രോസസിങ് സോഫ്റ്റ്വയറായ റൈറ്റ്&സെറ്റ് വേഡ്സ്റ്റാർ സമ്പർക്കമുഖം ഉപയോഗിക്കുന്നുണ്ടെന്നു മാത്രമല്ല, ഡോസിനു വേണ്ടിയുള്ള വേഡ്സ്റ്റാറിന്റെ ഫയൽഫോർമാറ്റ് ഉപയോഗിക്കുകയും ചെയ്യുന്നു. അതുമൂലം പഴയ വേഡ്സ്റ്റാർ ഉപയോക്താക്കൾക്ക് അവരുടെ മുൻകാലഫയലുകൾ എളുപ്പത്തിൽ തുറക്കാനും കൈകാര്യം ചെയ്യാനും സൗകര്യമായി.

മൈക്രോസോഫ്റ്റ് വേഡിനുവേണ്ടി, വേഡ്സ്റ്റാർ കീബോഡ് അനുകരണ സോഫ്റ്റ്വെയറുകളും കീ മാപ്പിങ് സൗകര്യങ്ങളും ഫ്രീവെയറായും ഷെയർവെയറായും ലഭ്യമാണ്. വേഡ്പെർഫെക്റ്റ്, സ്റ്റാർ ഓഫീസ്, മൈക്രോസോഫ്റ്റ് വേഡ് തുടങ്ങിയ ഇന്നത്തെ പ്രശസ്തമായ മിക്ക വേഡ് പ്രോസസറുകളിലും അനുയോജ്യമായ അരിപ്പകളുടെ സഹായത്തോടെ വേഡ്സ്റ്റാർ ഫയലുകൾ തുറക്കാനും വേഡ്സ്റ്റാർ ഫോർമാറ്റിൽ സേവ് ചെയ്യാനുമാകും.
ആധുനിക ഓപ്പറേറ്റിങ് സിസ്റ്റങ്ങൾക്കായി വേഡ്സ്റ്റാറിന്റെ പുതിയ പതിപ്പുകളൊന്നും നിലവിലില്ലെങ്കിലും പഴയ ഉപയോക്താക്കൾക്കിടയിൽ വേഡ്സ്റ്റാർ സമ്പർക്കമുഖത്തിന് പ്രത്യേകിച്ചും കഴ്സർ ഡയമണ്ട് നിർദ്ദേശങ്ങൾക്ക് ഇപ്പോഴും ആവശ്യക്കാരുണ്ട്. കുറഞ്ഞ കൈയനക്കംകൊണ്ട് ഈ നിർദ്ദേശങ്ങൾ നൽകാമെന്നും അങ്ങനെ എഴുത്ത് കൂടുതൽ സൗകര്യപ്രദമായി ചെയ്യാമെന്നുമാണ് ഇക്കൂട്ടരുടെ അഭിപ്രായം. 

ഈ ഉപയോക്താക്കളുടെ ആവശ്യങ്ങൾ നിറവേറ്റുന്നതിന് ചില വേഡ്സ്റ്റാർ അനുകരണ പ്രോഗ്രാമുകൾ നിർമ്മിക്കപ്പെട്ടിട്ടുണ്ട്. സാധാരണ കീബോഡിലെ കീ സജ്ജീകരണം മാറ്റി നിശ്ചയിച്ച്, വേഡ്സ്റ്റാർ നിർദ്ദേശങ്ങൾ മിക്ക വിൻഡോസ് പ്രോഗ്രാമുകളിലും ലഭ്യമാക്കുന്നതിനായുള്ള കണ്ട്രോൾപ്ലസ് (CtrlPlus) എന്ന പ്രോഗ്രാം ഇതിനുദാഹരണമാണ്. വേഡ്സ്റ്റാർ നിർദ്ദേശങ്ങൾക്കുപുറമേ, ഈ പ്രോഗ്രാം, കീബോഡിലെ കണ്ട്രോൾ, ക്യാപ്സ്ലോക്ക് എന്നീ കീകളുടെ സ്ഥാനം പരസ്പരം മാറ്റി കണ്ട്രോൾ കീയെ ആദ്യകാല കീബോഡുകളിലെ സ്ഥാനത്ത് തിരിച്ചെത്തിക്കുകയും ചെയ്ത് പഴയ വേഡ്സ്റ്റാർ ഉപയോക്താക്കളുടെ അതേ വിരൽസ്ഥാനങ്ങൾ പുനഃസൃഷ്ടിക്കുകയും ചെയ്യുന്നു.

വേഡ്സ്റ്റാർ ഫോർ വേഡ് എന്നറിയപ്പെടുന്ന മൈക്രോസോഫ്റ്റ് വേഡിനുവേണ്ടിയുള്ള വേഡ്സ്റ്റാർ എമുലേറ്റർ മറ്റൊരുദാഹരണമാണ്. മുകളിൽപ്പറഞ്ഞ കണ്ട്രോൾപ്ലസ് പ്രോഗ്രാമിനോട് ചേർന്ന് പ്രവർത്തിക്കുന്ന ഈ പ്രോഗ്രാം, കണ്ട്രോൾപ്ലസ് സ്വതേ നൽകാത്ത കൂടുതൽ വേഡ്സ്റ്റാർ നിർദ്ദേശങ്ങൾ എം.എസ്. വേഡിൽ പ്രവർത്തിപ്പിക്കാൻ ലഭ്യമാക്കുന്നു. കൂടാതെ എം.എസ്. വേഡിന്റെ മെനു, ഡോസിനുവേണ്ടിയുള്ള വേഡ്സ്റ്റാർ 7.0-ന്റേതുപോലെയാക്കി മാറ്റുകയും ചെയ്യുന്നു. ഉദാഹരണത്തിന് വേഡ്സ്റ്റാറിൽ വാക്കുകളുടെ എണ്ണം കണ്ടെത്താനുപയോഗിക്കുന്ന "Ctrl+K?", അക്ഷരത്തെറ്റ് കണ്ടെത്താനുപയോഗിക്കുന്ന "Ctrl+QL" എന്നീ നിർദ്ദേശങ്ങൾ ഈ എമുലേറ്റർ ഉപയോഗിച്ചാൽ വേഡിനകത്തും അതേഫലം തന്നെ നൽകും. വേഡ്സ്റ്റാറിലെ ബ്ലോക്ക് നിർദ്ദേശങ്ങളായ "Ctrl+KB, Ctrl+KK" ബ്ലോക്കിലെ ടെക്സ്റ്റ് നീക്കി സ്ഥാപിക്കാനുള്ള "Ctrl+KV", പകർത്താനുള്ള "Ctrl+KC" തുടങ്ങിയ നിർദ്ദേശങ്ങളെല്ലാം ഇതുപയോഗിക്കുന്നതിലൂടെ വേഡിൽ ലഭ്യമാകും. മൈക്രോസോഫ്റ്റ് വേഡിന്റെ 97 മുതൽ 2010 വരെയുള്ള എല്ലാ പതിപ്പുകളിലും ഈ എമുലേറ്റർ പ്രവർത്തിക്കും.

ഡോസിനുവേണ്ടിയുള്ള വേഡ്സ്റ്റാർ 4.0-വും അതിനുശേഷമുള്ള പതിപ്പുകളും വിൻഡോസിൽ ഇന്നും പ്രവർത്തിക്കും. ലിനക്സിലും മറ്റും ഡോസ് എമുലേറ്ററുകൾ പ്രവർത്തിപ്പിച്ച് അതിലും വേഡ്സ്റ്റാർ പ്രവർത്തിപ്പിക്കാനാകും. ഒ.എസ്./2-ലെ ഡോസ് സെഷനിലും വേഡ്സ്റ്റാർ പ്രവർത്തിപ്പിക്കാനാകും.

ഫയലുകൾ ശേഖരിക്കുന്നതിനും വായിക്കുന്നതിനും ഫയൽ കണ്ട്രോൾ ബ്ലോക്ക് (എഫ്.സി.ബി.) എന്ന മദ്ധ്യവർത്തിസങ്കേതമാണ് വേഡ്സ്റ്റാർ 3.x പതിപ്പിൽ ഉപയോഗിച്ചിരുന്നത്. സി.പി./എം.-ൽ ഉപയോഗിച്ചിരുന്ന എഫ്.സി.ബി. ആദ്യകാലങ്ങളിൽ ഡോസിലും പിന്തുടർന്നിരുന്നു. പിൽക്കാലത്ത് ഡോസിൽ ക്സെനിക്സ് രീതിയിലുള്ള ഫയൽ ഹാൻഡിലുകൾ ഉപയോഗിക്കാനാരംഭിച്ചെങ്കിലും മുൻകാലപതിപ്പുകളുമായുള്ള രമ്യതക്കായി എഫ്.സി.ബി. പിന്തുണ നിലനിർത്തുകയും ചെയ്തിരുന്നു. വിൻഡോസിന്റെ പുതിയ പതിപ്പുകൾ എഫ്.സി.ബി. പിന്തുണക്കാത്തതിനാൽ വേഡ്സ്റ്റാർ 3.x അതിൽ ശരിയായി പ്രവർത്തിക്കില്ല; പ്രത്യേകിച്ച് വേഡ്സ്റ്റാർ 3.x ഉപയോഗിച്ച് ഫയലുകൾ സേവ് ചെയ്യാനാവില്ല. എഫ്.സി.ബി. പിന്തുണക്കുന്ന ഡോസ് എമുലേറ്ററുകൾ (ഉദാഹരണം: ഡോസ്എമു) ഉപയോഗിച്ച് വേഡ്സ്റ്റാർ 3.x പതിപ്പും ലിനക്സിൽ പ്രവർത്തിപ്പിക്കാനാകും. വേഡ്സ്റ്റാറിന്റെ 4.0 മുതലുള്ള പതിപ്പുകൾ ഇൻപുട്ട് ഔട്ട്പുട്ടിനുവേണ്ടി എം.എസ്. ഡോസിന്റെ പുതിയ മദ്ധ്യവർത്തികൾ ഉപയോഗിക്കുന്നതിനാൽ ഈ പതിപ്പുകൾക്ക് മേൽപ്പറഞ്ഞ പ്രശ്നമില്ല.

1978 കാലഘട്ടത്തിൽ ഇസ്രയേലിലെ എൽബിറ്റ് സിസ്റ്റംസ്, ഡി.എസ്.2100 എന്ന പേരിലുള്ള സി.പി./എമ്മിൽ പ്രവർത്തിപ്പിക്കാവുന്ന ഒരു മൈക്രോകമ്പ്യൂട്ടർ വികസിപ്പിച്ചു. വിപണിയിൽ ലഭ്യമായിരുന്ന സി.പി./എം. യന്ത്രങ്ങളിൽ നിന്നും വ്യത്യസ്തമായ എന്തെങ്കിലും തങ്ങളുടെ കമ്പ്യൂട്ടറിൽ വേണമെന്ന് കരുതിയ എൽബിറ്റ്, മൈക്രോപ്രോയുമായി ഒരു കരാറിലെത്തുകയും അതനുസരിച്ച് ഇംഗ്ലീഷിനൊപ്പം ഹീബ്രു ഭാഷയും പിന്തുണക്കുന്ന വേഡ്സ്റ്റാർ വികസിപ്പിക്കുകയും ചെയ്തു. ഹീബ്രു, വലത്തുനിന്നും ഇടത്തോട്ട് എഴുതുന്ന ലിപി ആയതിനാൽ അക്കാലത്തെ വേഡ്പ്രോസസർ രംഗത്തെ വിപ്ലവാത്മകമായ ഒരു കാൽവെപ്പായിരുന്നു ഇത്. എൽബിറ്റ് വികസിപ്പിച്ച ഈ വേഡ്സ്റ്റാർ ആയിരുന്നു ഇരുദിശകളിലേക്കും എഴുതാനാവുന്നതും ഒന്നിലധികം ലിപികൾ പിന്തുണക്കുന്നതുമായ ആദ്യത്തെ വേഡ്പ്രോസസർ. മൈക്രോപ്രോയിൽ നിന്നും സോഴ്സ്കോഡിന്മേലുള്ള അവകാശങ്ങൾ നേടിയ എൽബിറ്റ്, ഹൈഫയിൽ ഒരു സോഫ്റ്റ്‌വേർ വികസനംസംഘം രൂപീകരിച്ചാണ് ഈ പതിപ്പ് വികസിപ്പിച്ചെടുത്തത്. ഹീബ്രു ഭാഷക്കാർക്കിടയിൽ ഈ പതിപ്പ് കാര്യമായ പ്രചാരം നേടിയിരുന്നു.



</doc>
<doc id="208839" url="https://ml.wikipedia.org/wiki?curid=208839" title="ഉസ്മാൻ ഡാൻ ഫോദിയോ">
ഉസ്മാൻ ഡാൻ ഫോദിയോ

പത്തൊമ്പതാം നൂറ്റാണ്ടിന്റെ തുടക്കത്തിൽ നൈജീരിയയിലെ ഗോബിറിൽ ഉദയം കൊണ്ട സൊകോട്ടൊ ഖിലാഫത്ത് ഭരണ സ്ഥാപകനാണ് ഉസ്മാൻ ഡാൻ ഫോദിയോ. ഖാദിരിയ്യ സൂഫി സന്യാസി പ്രമുഖനും, ഇസ്ലാമിക മതപണ്ഡിതനും, പ്രചാരകനുമായിരുന്നു ഇദ്ദേഹം. പശ്ചിമാഫ്രിക്കയിലെ പഴയ ഗോബിർ (ഇന്നത്തെ നൈജീരിയയിലെ സൊകോട്ടൊ സംസ്ഥാനം ) രാജ്യത്താണ് ഉസ്മാൻ ഫോദിയൊ ജനിച്ചത്. നൈജീരിയയിലും കാമറൂണിലും വിപ്ലവം പ്രചരിപ്പിക്കുന്നതിൽ പ്രധാന പങ്ക് വഹിച്ചിരുന്ന ഇദ്ദേഹമാണ് സൊകോട്ടൊ ഖിലാഫത്തിന് വിത്ത് പാകിയത്. മാലിക്കി കർമ്മശാസ്ത്രത്തിൽ അത്യന്തം അവഗാഹമുള്ള മതപണ്ഡിതനും, പ്രശസ്തനായ ഖാദിരിയ്യ സൂഫി സന്യാസി പ്രമുഖും ആയിരുന്നു ഫോദിയോ. 

പശ്ചിമാഫ്രിക്കയിലെ പഴയ ഗോബിർ (ഇന്നത്തെ നൈജീരിയയിലെ സൊകോട്ടൊ സംസ്ഥാനം ) രാജ്യത്തിലെ ഫുല ഗോത്രത്തിൽ മുഹമ്മദ് ഫോദിയുടെയും മൈമൂനയുടെയും മകനായി 1754 ഡിസംബർ 15 നാണ് ഡാൻ ഫോദിയൊ ഉസ്മാൻ ജനിച്ചത്. ഗോബിർ നിവാസികളുടെയിടയിൽ ഇസ്ലാം മതം പ്രചരിപ്പിക്കുന്നതിൽ മുൻകൈയെടുത്ത ഒരു കുടുംബമായിരുന്നു ഇദ്ദേഹത്തിന്റേത്. ഖുറാൻ , ഹദീസ്, മാലിക്കി കർമശാസ്ത്രം തസ്സവുഫ് എന്നിവയിൽ ജ്ഞാനം ആർജ്ജിച്ച ശേഷം പൊതു പ്രവർത്തനത്തിനിറങ്ങി. ജനമേഖലകളിൽ ഇടപ്പെട്ടു വഴികാണിക്കണമെന്ന ഗുരുവിന്റെ നിർദ്ദേശപ്രകാരമായിരുന്നു ഇടപെടലുകളുടെ ആരംഭം. ഇസ്ലാം മതാനുഭാവികളായിരുന്നു ഗോബിറിലെ ഭരണാധികാരികളും പ്രഭുക്കന്മാരും. എങ്കിലും പരമ്പരാഗത ഹൗസ സംസ്കാരത്തിലെ ആചാരങ്ങളും നിയമങ്ങളുമാണ് സമൂഹത്തെ നിയന്ത്രിച്ചിരുന്നത്. ഇസ്ലാം ശരിയത്ത് നിയമം അതേപടി നടപ്പിലാക്കുവാൻ കഴിഞ്ഞില്ല. ഇത് അഭ്യസ്തവിദ്യരായ മുസ്ലീങ്ങളിൽ അസ്വസ്ഥത ഉളവാക്കുകയും ഇസ്ലാം നവോത്ഥാന പ്രസ്ഥാനത്തിന് വഴി തെളിക്കുകയും ചെയ്തു. ഈ നവോത്ഥാന പ്രസ്ഥാനത്തിന്റെ പ്രമുഖ വക്താക്കളിൽ ഒരാളായിരുന്നു ഡാൻ ഫോദിയൊ ഉസ്മാൻ.

ചെറുപ്പത്തിൽ ഗോബിർ, സംഫാര, കാത്സിന, കെബ്ബി തുടങ്ങിയ സ്ഥലങ്ങളിൽ മതപ്രചാരണത്തിൽ ഉസ്മാൻ ഏർപ്പെട്ടു. ബലപ്രയോഗത്തിൽ ഇദ്ദേഹം ആദ്യം വിശ്വസിച്ചിരുന്നില്ല. എന്നാൽ, പല ഭരണാധികാരികളും പരമ്പരാഗത ഹൗസ നിയമങ്ങൾ ഉപേക്ഷിച്ച് ഇസ്ലാം നിയമങ്ങൾ നടപ്പിലാക്കുവാൻ വിസമ്മതിച്ചു. ഇത് സംഘർഷത്തിനിടയാക്കി. 1804-ൽ ഉസ്മാന്റെ ശിഷ്യന്മാർ ഗോബിർസേനയുമായി ഏറ്റുമുട്ടി. ഇസ്ലാം നവോത്ഥാന വക്താക്കൾ ഈ ഏറ്റുമുട്ടലിനെ ജിഹാദ് (Jihad) അഥവാ അവിശ്വാസികൾക്കെതിരെയുള്ള പുണ്യയുദ്ധമായി വിശേഷിപ്പിച്ചു.

സൂഫി സന്യാസത്തിലെ മുശാഹദ (ദിവ്യദർശനം) തനിക്കാർജ്ജിക്കാൻ കഴിഞ്ഞെന്നു ഫോദിയോ വിശ്വസിച്ചിരുന്നു. സൂഫി സന്യാസി അബ്ദുൽ ഖാദിർ ജീലാനിയുടെ ത്വരീഖയിലെ ആചാര്യനായ ഫോദിയോവിനു കറാമത്ത് എന്ന അത്ഭുത പ്രവർത്തനങ്ങൾക്ക് കഴിവുണ്ടെന്ന് ശിഷ്യന്മാരും പൊതുജനങ്ങളും വിശ്വസിച്ചിരുന്നു. ജനങ്ങൾക്കിടയിൽ സ്വാധീനം വർദ്ധിച്ചതോടെ മുരീദുമാരെ (ശിഷ്യഗണങ്ങൾ) ഉപയോഗിച്ച് ഇസ്ലാമിക ആചാരങ്ങൾ പുനസൃഷ്ടിക്കുവാൻ ഇദ്ദേഹം പരിശ്രമിച്ചു. വലിയൊരു ഭൂപ്രദേശത്തെ പൂർണ്ണ ഇസ്ലാമിക വിശ്വാസത്തിലേക്ക് തിരിച്ചു കൊണ്ട് വന്ന ഫോദിയോ മുജദ്ദിദ് (യുഗപുരുഷൻ) ആണെന്ന് ചില വിഭാഗം ജനങ്ങൾ വിശ്വസിക്കുന്നു. 

1808-ൽ ഗോബിർ രാജ്യവംശത്തിന്റെ അപചയം പൂർണമാവുകയും ഗോബിറിലെ കലാപങ്ങൾ അവസാനിക്കുകയും ചെയ്തു. ഉസ്മാന്റെ നേതൃത്വത്തിൽ ഇസ്ലാമിക നിയമങ്ങൾ അനുസരിച്ചുള്ള ഭരണം ഗോബിറിൽ സ്ഥാപിക്കപ്പെട്ടു. 1817-ൽ ഉസ്മാന്റെ മരണശേഷം അദ്ദേഹത്തിന്റെ പുത്രനായ "മുഹമ്മദു ബെല്ലോ" അധികാരം ഏറ്റെടുത്തു.

ഇസ്ലാമികതത്ത്വങ്ങളുടെ പ്രചാരണത്തിനായി ഉസ്മാൻ ലേഖനങ്ങളും കവിതകളും എഴുതി. അനിസ്ലാമികവും ഹൗസ സംസ്കാരത്തിന്റെ പ്രതീകങ്ങളുമായ ആചാരങ്ങൾ, ചടങ്ങുകൾ, സംഗീതം, അലങ്കാര വസ്ത്രങ്ങൾ തുടങ്ങിയവയെ വിമർശിച്ചു കൊണ്ടുള്ളവയാണ് ഇദ്ദേഹത്തിന്റെ ലേഖനങ്ങൾ. ഇദ്ദേഹത്തിന്റെ അൽ-ദാലിയ്യ (Al-daleyah) എന്ന കവിത മുഹമ്മദു നബിയുടെ സൂക്തങ്ങൾ പ്രചരിപ്പിക്കുവാൻ സഹായകമായി. ഹൗസ സംസ്കാരത്തിലധിഷ്ഠിതമായ പശ്ചിമാഫ്രിക്കൻ ഭരണവും ആചാരങ്ങളും ഉന്മൂലനം ചെയ്ത് തത്സ്ഥാനത്ത് ഇസ്ലാമിക നിയമങ്ങളും വിശ്വാസങ്ങളും പുനസ്ഥാപിക്കുന്നതിൽ ഡാൻ ഫോദിയൊ ഉസ്മാൻ വിജയിച്ചു. 


 

</doc>
<doc id="208849" url="https://ml.wikipedia.org/wiki?curid=208849" title="ടി.എ. ഷാഹിദ്">
ടി.എ. ഷാഹിദ്

മലയാളചലച്ചിത്രരംഗത്തെ ഒരു തിരക്കഥാകൃത്തായിരുന്നു ടി.എ. ഷാഹിദ്. 2012 സെപ്റ്റംബർ 28-ന് ഇദ്ദേഹം അന്തരിച്ചു. കോഴിക്കോട്ടെ സ്വകാര്യ ആശുപത്രിയിൽ വൈകുന്നേരം 6.45 ഓടെയായിരുന്നു അന്ത്യം. കരൾ രോഗത്തെ തുടർന്ന് ചികിത്സ നടത്തിവരവേ രോഗം മൂർച്ഛിക്കുകയാണുണ്ടായത്. 41 വയസ്സായിരുന്നു. പ്രശസ്ത തിരക്കഥാകൃത്ത് ടി.എ. റസാക്ക് സഹോദരനാണ്. കലാഭവൻ മണി നായകനായ എം.എൽ.എ. മണി പത്താംക്ലാസും ഗുസ്തിയും എന്ന ചിത്രമാണ് അവസാനമായി പുറത്തു വന്ന ചിത്രം. ആദ്യമായി സംവിധാനം ചെയ്യുന്ന ചിത്രത്തിന്റെ പണിപ്പുരയിലായിരുന്നു അദ്ദേഹം. നാട്ടുരാജാവ്, രാജമാണിക്യം, താന്തോന്നി, ബാലേട്ടൻ, മാമ്പഴക്കാലം, വേഷം തുടങ്ങി നിരവധി ഹിറ്റുകളൊരുക്കിയിട്ടുണ്ട്. ഭാര്യ: ഷീജ, മക്കൾ: അഖില, അലിത.



</doc>
<doc id="208856" url="https://ml.wikipedia.org/wiki?curid=208856" title="തത്ത്വമസി (ചലച്ചിത്രം)">
തത്ത്വമസി (ചലച്ചിത്രം)

വിശ്വചൈതന്യ സംവിധാനം ചെയ്ത് വിനീത്, ലക്ഷ്മി ഗോപാലസ്വാമി എന്നിവർ അഭിനയിച്ച് 2010-ൽ പുറത്തിറങ്ങിയ ഒരു പുരാണ മലയാളചലച്ചിത്രമാണ് തത്ത്വമസി. മറ്റ് അഭിനേതാക്കൾ രാജസേനൻ, ബാബു ആൻറണി, മണിക്കുട്ടൻ, അനൂപ് ചന്ദ്രൻ, സുബൈർ, എം ആർ ഗോപകുമാർ, ജി കെ പിള്ള, ഹരിശ്രീ മാർട്ടിൻ, ധനഞ്ജയ്, അറ്റ്ലസ് രാമചന്ദ്രൻ, നാരായണൻ‌കുട്ടി.

ഇതിലെ ഗാനങ്ങൾ കെ. ജെ. യേശുദാസ്, കെ എസ്‌ ചിത്ര, കാവാലം ശ്രീകുമാർ, മധു ബാലകൃഷ്ണൻ, പി. ജയചന്ദ്രൻ, രമേഷ് നാരായൺ, സുദീപ് കുമാർ, വിജയ്‌ യേശുദാസ്‌ എന്നിവർ ആലപിച്ചിരിക്കുന്നു. ഫെംസിക് ഫിലിംസിന്റെ ബാനറിൽ പുറത്തിറങ്ങിയ ഈ ചിത്രത്തിന്റെ സംഭാഷണം വിശ്വചൈതന്യ, മാടമ്പ് കുഞ്ഞിക്കുട്ടൻ, സർജുലൻ എന്നിവരും ക്യാമറ വിപിൻദാസുമാണ് ചെയ്തിരിക്കുന്നത്.

നിരീശ്വരവാദിയായ രമേശനെന്ന (വിനീത്) പൊലീസുകാരൻ ഈശ്വരവാദിയായി പരിവർത്തനം ചെയ്യപ്പെടുന്നതാണ്‌ സിനിമയുടെ ഇതിവൃത്തം.



</doc>
<doc id="208862" url="https://ml.wikipedia.org/wiki?curid=208862" title="രജത് മേനോൻ">
രജത് മേനോൻ

ഒരു മലയാളചലച്ചിത്രനടനാണ് രജത് മേനോൻ. കമൽ സംവിധാനം ചെയ്ത ഗോൾ എന്ന ചിത്രത്തിലൂടെ സിനിമാ അഭിനയരംഗത്തെത്തി. പിന്നീട് വെള്ളത്തൂവൽ, ജനകൻ, സെവൻസ് തുടങ്ങിയ ചിത്രങ്ങളിൽ അദ്ദേഹം അഭിനയിച്ചു. പ്രാഥമിക വിദ്യാഭ്യാസം അബുദാബിയിൽ പൂർത്തിയാക്കിയ രജത്, തൃശൂർ ഭാരതിയ വിദ്യാഭാവനിൽ പ്ലസ് ടു പൂർത്തിയാക്കി. ഡിഗ്രി പഠനം ചെന്നൈയിൽ ആയിരുന്നു. ചെന്നൈ സെന്റ് ജോസഫ് കോളേജിൽ ബി.ടെകിന് പഠിക്കുമ്പോഴാണ് ഗോൾ എന്ന ചലച്ചിത്രത്തിൽ അഭിനയിക്കാൻ അദ്ദേഹത്തിന് അവസരം ലഭിക്കുന്നത്. ഇപ്പോൾ മണിപ്പാൽ യൂനിവേഴ്സിറ്റിയിൽ എം.ബി.എ. ചെയ്തുകൊണ്ടിരിക്കുന്നു. രജത് അഭിനയിക്കുന്ന പുതിയ സിനിമ സഞ്ജീവ് ശിവൻ സംവിധാനം ചെയ്യുന്ന വേനലൊടുങ്ങാത്തത് എന്ന ചിത്രമാണ്.


</doc>
<doc id="208863" url="https://ml.wikipedia.org/wiki?curid=208863" title="ക്രിസ് ഗെയ്ൽ">
ക്രിസ് ഗെയ്ൽ

വെസ്റ്റ് ഇൻഡീസ് അന്താരാഷ്ട്ര ക്രിക്കറ്റ് ടീമിലെ ജമൈക്കൻ ക്രിക്കറ്റ് താരമാണ് ക്രിസ്റ്റഫർ ഹെൻറി ഗെയ്ൽ. 1979 സെപ്റ്റംബർ 21നാണ് ജനിച്ചത്. ആഭ്യന്തര ക്രിക്കറ്റിൽ ജമൈക്കയേയും ഇന്ത്യൻ പ്രീമിയർ ലീഗിൽ റോയൽ ചലഞ്ചേഴ്സ് ബാംഗ്ലൂരിനേയും ബിഗ് ബാഷ് ലീഗിൽ സിഡ്നി തണ്ടറിനേയും ബംഗ്ലാദേശ് പ്രീമിയർ ലീഗിൽ ബാരിസൽ ബർണേഴ്സിനേയും പ്രതിനിധീകരിക്കന്നു.

ക്രിക്കറ്റിന്റെ എല്ലാ ഫോർമാറ്റുകളിലും സെഞ്ച്വറി നേടിയ ആദ്യ കളിക്കാരനാണ് ഗെയ്ൽ. മാത്രമല്ല ടെസ്റ്റ് ക്രിക്കറ്റിൽ 2 ട്രിപ്പിൾ സെഞ്ച്വറി നേടിയ 4 കളിക്കാരിൽ ഒരാളുമാണ് ഗെയ്ൽ. സൗത്ത് ആഫ്രിക്കയ്ക്കെതിരെ 2005ൽ നേടിയ 317 റൺസും ശ്രീലങ്കയ്ക്കെതിരെ 2010ൽ നേടിയ 333 റൺസുമാണവ. ഏകദിനത്തിൽ മൂന്നോ അതിൽ കൂടൂതലോ തവണ 150 റൺസിനു മേൽ സ്കോർ ചെയ്ത 6 കളിക്കാരിലൊരാൾ കൂടിയാണ് ഗെയ്ൽ.

ഏകദിന ക്രിക്കറ്റിൽ ആദ്യമായി ഇരട്ടശതകം നേടിയ വെസ്റ്റ് ഇൻഡീസ് താരം എന്ന ബഹുമതി ക്രിസ് ഗെയിലിന് സ്വന്തമാണ്.2015 ക്രിക്കറ്റ് ലോകകപ്പിൽ സിംബാബ്‌വെയ്ക്കെതിരെയായിരുന്നു ഗെയിലിന്റെ ഈ നേട്ടം

11 ടീമുകൾക്ക് വേണ്ടി ഗെയ്ൽ ട്വന്റി 20 കളിച്ചിട്ടുണ്ട്. അന്താരാഷ്ട്ര ട്വന്റി 20യിലേയും ട്വന്റി 20 ലോക കപ്പിലേയും ആദ്യ സെഞ്ച്വറിക്കുടമയാണ് ഇദ്ദേഹം. 2007 ലെ ലോകകപ്പ് ഉദ്ഘാടന മത്സരത്തിൽ നേടിയ 117 റൺസ് അന്താരാഷ്ട്ര 20-20യിലെ ഉയർന്ന മൂന്നാമത്തെ സ്കോറാണ്. ഈ സെഞ്ച്വറിയോടെ ക്രിക്കറ്റിന്റെ എല്ലാ ഫോർമാറ്റുകളിലും സെഞ്ച്വറി നേടിയ ആദ്യ കളിക്കാരൻ എന്ന നേട്ടത്തിനർഹനായി. 20-20യിൽ ഏറ്റവും കൂടൂതൽ സിക്സറുകളും ഗെയ്ലിന്റെ പേരിലാണ്.


</doc>
<doc id="208866" url="https://ml.wikipedia.org/wiki?curid=208866" title="സൂപ്പർ ഓവർ">
സൂപ്പർ ഓവർ

ട്വന്റി 20 ക്രിക്കറ്റിൽ ഇരു ടീമുകളും സ്കോർ തുല്യത പാലിക്കുമ്പോൾ വിജയിയെ കണ്ടെത്താനുള്ള മാർഗ്ഗമാണ് സൂപ്പർ ഓവർ. രണ്ട് ടീമുകൾക്കും ഒരു ഓവർ വീതം നൽകുന്നു. 11 പേരും ഗ്രണ്ടിൽ ഇറങ്ങുമെങ്കിലും ഒരു ബൗളർക്കും 3 ബാറ്റ്സ്മാൻമാർക്കുമേ കളിക്കാനാകു. ആദ്യം ഒരു ഓവർ ബാറ്റ് ചെയ്ത ടീം നേടിയ സ്കോർ രണ്ടാമത്തെ ടീം മറികടന്നാൽ രണ്ടാമത്തെ ടിം വിജയിക്കും. മറു പക്ഷം ആദ്യ ടീം വിജയിച്ചതായി പ്രഖ്യപിക്കും.

2008 ലാണ് സൂപ്പർ ഓവർ ആദ്യമായി ഉപയോഗിക്കുന്നത്. മുൻപുണ്ടായിരുന്ന ബോൾ ഔട്ട് എന്ന രീതിക്കു പകരമാണ് സൂപ്പർ ഓവർ ഉപയോഗിക്കുന്നത്.


</doc>
<doc id="208989" url="https://ml.wikipedia.org/wiki?curid=208989" title="രക്ത അഗർ">
രക്ത അഗർ

സൂക്ഷ്മജീവികളെ വളർത്താനുള്ള സസ്തനികളുടെ രക്തം അഥവാ രക്തത്തിലെ ഘടകങ്ങൾ അടങ്ങിയ അഗർ മാധ്യമമാണ് രക്ത അഗർ (Blood agar). സാധാരണയായി രക്ത അഗറിലെ രക്തത്തിന്റെ ഗാഡത 5 മുതൽ 10 ശതമാനം വരെയാണ്. ചില പ്രത്യേക തരം ബാക്ടീരിയയുടെ രക്തവിഘടന സവിശേഷതകൾ പഠിക്കാനാണ് രക്ത അഗർ ഉപയോഗിക്കുന്നത്. ഉദാഹരണത്തിന് "സ്ട്രെപ്റ്റോകോക്കസ് ഹീമോലിറ്റിക്കസ്" β-രക്തവിഘടനവും, "സ്ട്രെപ്റ്റോകോക്കസ് വിറിഡൻസ്" α-രക്തവിഘടനവും കാണിക്കുന്നു. രക്ത അഗറിൽ വളരുമ്പോഴുണ്ടാവുന്ന സവിശേഷതകളെ ആസ്പദമാക്കി പല ജനുസ്സിലുള്ള ബാക്ടീരിയയെയും വർഗ്ഗീകരിക്കാനാവും.

രക്തം ഘടകമായുള്ള അഗർ മാധ്യമങ്ങൾ ചോക്കലേറ്റ് അഗർ, കുതിര-രക്ത അഗർ, ഥെയർ-മാർട്ടിൻ അഗർ, തയോസൾഫേറ്റ്-സിട്രേറ്റ്-പിത്തലവണ-സുക്രോസ് അഗർ എന്നിവയാണ്. രക്തകോശങ്ങൾ 56°C - ൽ വിഘടിപ്പിച്ച അഗർ പ്ലേറ്റാണ് ചോക്കലേറ്റ് അഗർ. ഹീമോഫിലസ് ഇൻഫ്ലിവെൻസെ ബാക്ടീരിയയ്ക്കുള്ള വളർച്ചാമാധ്യമമായാണ് ഇത് ഏറ്റവുമധികം ഉപയോഗിച്ചുവരുന്നത്. അഗർ മാധ്യമത്തിന് ചോക്കലേറ്റിന്റെ നിറമായതുകൊണ്ടാണ് ഇതിന് ഈ പേര് വന്നത്. കുതിരയുടെ രക്തത്തിൽ നിന്ന് തയ്യാറാക്കിയ അഗറാണ് കുതിര-രക്ത അഗർ. "നീസീരിയ ഗൊണേറിയേ" എന്ന ബാക്ടീരിയത്തെ വളർത്താൻ ഥെയർ-മാർട്ടിൻ അഗറും, വിബ്രിയോ ജനുസ്സിൽ പെട്ട ബാക്ടീരിയയെ വളർത്താൻ തയോസൾഫേറ്റ്-സിട്രേറ്റ്-പിത്തലവണ-സുക്രോസ് അഗറും ഉപയോഗിക്കുന്നു. 


</doc>
<doc id="209002" url="https://ml.wikipedia.org/wiki?curid=209002" title="സെട്രിമൈഡ് അഗർ">
സെട്രിമൈഡ് അഗർ

ഗ്രാം നെഗററ്റിവ് ബാക്ടീരിയയായ സ്യൂഡൊമൊണാസിനെ വളർത്താൻ ഉപയോഗിക്കുന്ന അഗർ മാധ്യമമാണ് സെട്രിമൈഡ് അഗർ (Cetrimide agar). സെട്രിമൈഡ് ഉള്ളതുകാരണം സ്യൂഡോമൊണാസിനോട് സാദൃശ്യം പുലർത്തുന്ന മറ്റ് ബാക്ടീരിയയുടെ വളർച്ച കുറഞ്ഞുപോകുന്നതിനാൽ, ഇതിനെ ഒരു തിരഞ്ഞെടുക്കപ്പെട്ട മാധ്യമമായി കണക്കാക്കുന്നു. സ്യൂഡൊമൊണാസ് ഉണ്ടാക്കുന്ന പയോസയനിനും ഫ്ലൂറസിനും പോലുള്ള നിറങ്ങൾ സെട്രിമൈഡ് അഗറിൽ വ്യക്തമായി നിരീക്ഷിക്കാനാവും.സൗന്ദര്യവർദ്ധകവസ്തുക്കളിലും, മരുന്നുകളിലും, സ്പെസിമെനുകളിലും സ്യൂഡൊമൊണാസിന്റെ സാന്നിധ്യം അറിയാനായി സെട്രിമൈഡ് അഗർ പരക്കെ ഉപയോഗിച്ചു വരുന്നു.


</doc>
<doc id="209005" url="https://ml.wikipedia.org/wiki?curid=209005" title="ബ്രൂസെല്ല അഗർ">
ബ്രൂസെല്ല അഗർ

ബ്രൂസെല്ല എന്ന ജനുസ്സിൽ പെട്ട ബാക്ടീരിയയെ വളർത്താൻ ഉപയോഗിക്കുന്ന അഗർ മാധ്യമമാണ് ബ്രൂസെല്ല അഗർ.


</doc>
<doc id="209007" url="https://ml.wikipedia.org/wiki?curid=209007" title="ചോക്കലേറ്റ് അഗർ">
ചോക്കലേറ്റ് അഗർ

തിരഞ്ഞെടുക്കപ്പെട്ടതല്ലാത്ത, സമ്പുഷ്ടീകരിച്ച അഗർ മാധ്യമങ്ങളിലൊന്നാണ് ചോക്കലേറ്റ് അഗർ (Chocolate agar). ഇത് രക്ത അഗറിന്റെ ഒരു വകഭേദമാണ്. 10% ചെമ്മരിയാടിന്റെ രക്തം 80°C-ൽ ചൂടാക്കി രക്തവിഘടനം നടത്തിയാണ് ഇത് നിർമ്മിക്കുന്നത്. ചോക്കലേറ്റിന്റെ നിറമുള്ളതുകൊണ്ടാണ് ഇതിനെ ചോക്കലേറ്റ് അഗർ എന്ന് വിളിക്കുന്നത്. എന്നാൽ ഇതിൽ ചോക്കലേറ്റിന്റെ അംശമൊന്നുമില്ല. ഹീമോഫിലസ് ഇൻഫ്ലുവെൻസ പോലുള്ള പലതരം പോഷകങ്ങൾ ആവശ്യമുള്ള ബാക്ടീരിയയെ വളർത്താനാണ് ഇത് ഉപയോഗിക്കുന്നത്. ചോക്കലേറ്റ് അഗറിൽ ബാസിട്രാസിൻ ചേർക്കുന്നതോടെ ഇത് മറ്റ് ബാക്ടീരിയൽ കോളനികളുടെ വളർച്ച മുരടിപ്പിക്കുകയും, തിരഞ്ഞെടുക്കപ്പെട്ട മാധ്യമമായി മാറുകയും ചെയ്യും.


</doc>
<doc id="209010" url="https://ml.wikipedia.org/wiki?curid=209010" title="ബ്രജേഷ് മിശ്ര">
ബ്രജേഷ് മിശ്ര

ഇന്ത്യയുടെ ആദ്യത്തെ ദേശരക്ഷാ ഉപദേഷ്ടാവായിരുന്നു ബ്രജേഷ് മിശ്ര(29 സെപ്റ്റംബർ 21012 - 28 സെപ്റ്റംബർ 2012). എ.ബി. വാജ്‌പേയി പ്രധാനമന്ത്രിയായിരുന്ന കാലത്ത് ഒരേ സമയം ദേശരക്ഷാ ഉപദേഷ്ടാവ്, പ്രധാനമന്ത്രിയുടെ പ്രിൻസിപ്പൽ സെക്രട്ടറി എന്നീ പദവികൾ അദ്ദേഹം വഹിച്ചു. വിദേശകാര്യമുൾപ്പെടെ ഒട്ടുമിക്ക മേഖലകളിലും വാജ്‌പേയി സർക്കാറിന്റെ പ്രധാന വക്താവായിരുന്നു അദ്ദേഹം. 
കോൺഗ്രസ് നേതാവും മുൻ മധ്യപ്രദേശ് മുഖ്യമന്ത്രിയുമായിരുന്ന ദ്വാരകാപ്രസാദ് മിശ്രയുടെ മകനാണ്. നയതന്ത്രജ്ഞനായ മിശ്ര ദീർഘകാലം ഐക്യരാഷ്ട്രസഭയിൽ ഇന്ത്യയെ പ്രതിനിധീകരിച്ചു. വിരമിച്ചശേഷം 1991-ലാണ് ബി.ജെ.പി.യിൽ ചേർന്നത്. പ്രധാനമന്ത്രിയുടെ പ്രിൻസിപ്പൽ സെക്രട്ടറിപദവി ഏറ്റെടുക്കുന്നതിനായി 1998 മാർച്ചിൽ പാർട്ടിയിൽനിന്ന് രാജിവെച്ചു. 1998 നവംബർമുതൽ 2004 മെയ് വരെ ദേശരക്ഷാ ഉപദേഷ്ടാവായും പ്രവർത്തിച്ചു.



</doc>
<doc id="209012" url="https://ml.wikipedia.org/wiki?curid=209012" title="ജോനഥൻ സ്വിഫ്റ്റ്">
ജോനഥൻ സ്വിഫ്റ്റ്

ആംഗല-ഐറിഷ് ആക്ഷേപഹാസ്യകാരനും, കവിയും, രാഷ്ട്രീയലഘുലേഖാകാരനും, പുരോഹിതനും ആയിരുന്നു ജോനഥൻ സ്വിഫ്റ്റ് (30 നവംബർ 1667 – 19 ഒക്ടോബർ 1745). ആംഗലസാഹിത്യചരിത്രത്തിൽ "ഓഗസ്റ്റൻ യുഗം" എന്നറിയപ്പെടുന്ന കാലഘട്ടത്തിലെ ഏറ്റവും മികച്ച ഗദ്യകാരനായി കണക്കാക്കപ്പെടുന്ന അദ്ദേഹം മനുഷ്യസ്വഭാവത്തിന്റേയും, മനുഷ്യർക്കിടയിലെ സാമൂഹ്യബന്ധങ്ങളുടേയും, വിശ്വാസങ്ങളുടേയും, ദർശനങ്ങളുടേയും സ്വാർത്ഥതയും പൊള്ളത്തരവും ദോഷദൃഷ്ടിയോടെ തുറന്നുകാട്ടുന്ന ഒരു പറ്റം രചനകളുടെ കർത്താവാണ്. ഗള്ളിവറുടെ യാത്രകൾ എന്ന കൃതിയാണ് സ്വിഫ്റ്റിന്റെ ഏറ്റവും പേരുകേട്ട രചന. "മാനവികതയുടെ ബീഭത്സമായ പരിഹാസം" (a monstrous satire on humanity) എന്നും"മനുഷ്യവർഗ്ഗത്തെ ലക്ഷ്യമാക്കുന്ന ആക്ഷേപരചനകളിൽ ഏറ്റവും പ്രസിദ്ധവും ക്രൂരവും" എന്നും അദ്ദേഹത്തിന്റെ കൃതികൾ വിശേഷിപ്പിക്കപ്പെട്ടിട്ടുണ്ട്.

ഇംഗ്ലണ്ടിൽ നിന്നെത്തി അയർലൻഡിൽ താമസമാക്കിയിരുന്ന ജോനഥൻ സ്വിഫ്റ്റ് എന്നു തന്നെ പേരുള്ള പിതാവിന്റേയും അബിഗെയിൽ എറിക്കിന്റേയും മകനായി അയർലൻഡിലെ ഡബ്ലിനിലാണ് സ്വിഫ്റ്റ് ജനിച്ചത്. അദ്ദേഹത്തിന്റെ കുടുംബത്തിന് എഴുത്തുകാരനും സാഹസികനുമയ സർ വാൾട്ടർ റാലി, സാഹിത്യകാരന്മാരായ ജോൺ ഡ്രൈഡൺ, ഫ്രാൻസിസ് ഗോഡ്വിൻ, വില്യം ഡേവനാന്റ് എന്നിവരുമായി ബന്ധമുണ്ടായിരുന്നു. മകന്റെ ജനനത്തിന് ഏതാനും മാസം മുൻപു സ്വിഫ്റ്റിന്റെ പിതാവു മരിച്ചു. ബാല്യകൗമാരങ്ങളിൽ ഏറെക്കാലം അമ്മയിൽ നിന്നു വേർപെട്ടു കഴിഞ്ഞ സ്വിഫ്റ്റ് വളർന്നത് അമ്മാവൻ ഗോഡ്വിൻ സ്വിഫ്റ്റിന്റേയും മറ്റും സംരക്ഷണയിലാണ്. തെക്കു-കിഴക്കൻ അയർലൻഡിലെ കിൽക്കന്നി സ്കൂളിലും ഡബ്ലിൻ സർവകലാശാലയിലും മറ്റും അദ്ദേഹം പഠിച്ചു. 

1688-ൽ അയർലൻഡിലെ രാഷ്ട്രീയസാഹചര്യങ്ങൾ ഇംഗ്ലീഷുകാർക്ക് പ്രതികൂലമായതിനെ തുടർന്ന്, സ്വിഫ്റ്റ്, ഇംഗ്ലണ്ടിലേക്കു മടങ്ങി. അവിടെ അമ്മ അദ്ദേഹത്തിനു നയതന്ത്രജ്ഞനായ വില്യം ടെമ്പിളിന്റെ സെക്രട്ടറിയായി ജോലി നേടിക്കൊടുത്തു. ആ പദവിയിൽ ടെമ്പിളിന്റെ വസതിയിൽ, താമസിച്ച് ഏതാണ്ട് പത്തു വർഷത്തോളം സ്വിഫ്റ്റ് പ്രവർത്തിച്ചു.

പ്രതിഭയിൽ തന്നേക്കാൾ വളരെ താഴെ നിന്ന ടെമ്പിളിന്റെ കീഴിൽ പരിചാരകന്റേതിൽ ഏറെ മേലല്ലാത്ത പദവിൽ തുടരുന്നത്, സ്വതേ അഭിമാനിയായിരുന്ന സ്വിഫ്റ്റിന് ബുദ്ധിമുട്ടായി. ടെമ്പിളുമായി കലഹിച്ച അദ്ദേഹം സെക്രട്ടറിയുടെ ജോലി ഉപേക്ഷിച്ച് ആംഗ്ലിക്കൻ സഭയിൽ പൗരോഹിത്യം സ്വീകരിച്ചു. എന്നാൽ പുരോഹിതനെന്ന നിലയിലും ഭേദപ്പെട്ട ഏതെങ്കിലും പള്ളിയിൽ നിയമനം നേടാൻ അദ്ദേഹത്തിനു കഴിഞ്ഞില്ല. അയർലണ്ടിൽ ലരാക്കോർ എന്ന ഒറ്റപ്പെട്ട സ്ഥലത്തെ തീരെ പ്രാധാന്യം കുറഞ്ഞ പള്ളിയിലെ നിയമനമാണ് കിട്ടിയത്. 

ഇക്കാലത്ത് ഏറെ വായനയിലും പഠനത്തിലും മുഴുകിയിരുന്ന സ്വിഫ്റ്റിന്റെ "ടേൽ ഓഫ് എ ടബ്ബ്", എന്ന കൃതി 1704-ൽ വെളിച്ചം കണ്ടു. പാശ്ചാത്യക്രിസ്തീയതയിലെ പ്രമുഖവിശ്വാസധാരകളുടേ നിർദ്ദയമായ വിമർശനമാണ് ഈ രചന. മൂന്നു വിശ്വാസധാരകളെ പ്രതിനിധാനം ചെയ്യുന്ന പീറ്റർ, ജാക്ക്, മാർട്ടിൻ എന്നീ സഹോദരന്മാരുടെ കഥയിലൂടെയാണ് സ്വിഫ്റ്റ് തന്റെ വിമർശനം സാധിക്കുന്നത്. പീറ്റർ റോമൻ കത്തോലിക്കാ സഭയേയും, ജാക്ക് തീക്ഷ്ണപ്രൊട്ടസ്റ്റന്റ് വിശ്വാസങ്ങളേയും മാർട്ടിൻ, ലൂഥറൻ-ആംഗ്ലിക്കൻ വിശ്വാസങ്ങളേയും പ്രതിനിധീകരിക്കുന്നു. സ്വിഫ്റ്റിന്റെ ഏറ്റവും മെച്ചപ്പെട്ട രചനയായി സാമുവൽ ജോൺസണും മറ്റും ഇതിനെ വിലയിരുത്തുന്നു. അക്കാലത്തെ ചില സാഹിത്യസംവാദങ്ങളിൽ പങ്കുചേരുന്ന "ബാറ്റിൽ ഓഫ് ദ ബുക്സ്" എന്ന കൃതിയും സ്വിഫ്റ്റ് 1704-ൽ തന്നെ പ്രസിദ്ധീകരിച്ചു. ഈ രചനകൾ സ്വിഫ്റ്റിനെ ഒന്നാംകിട ആക്ഷേപസാഹിത്യകാരൻ എന്ന നിലയിൽ ശ്രദ്ധേയനാക്കി.

ഈ കൃതികളുടെ വിജയത്തോടെ തന്റെ തൂലികയുടെ സാദ്ധ്യതകൾ തിരിച്ചറിഞ്ഞ സ്വിഫ്റ്റ് രാഷ്ട്രീയ ലഘുലേഖകൾ എഴുതാൻ തുടങ്ങി. ആ രംഗത്ത് അസാമാന്യമായ വിജയം കണ്ട അദ്ദേഹം പൊതുജീവിതത്തിൽ ഏറെ സ്വാധീനമുള്ളവനും അധികാരസ്ഥാനങ്ങൾക്കു ഒഴിവാക്കാനാവാത്തവനും ആയി. ആദ്യം 'വിഗ്' (ലിബറൽ) കക്ഷിയേയും പിന്നീട് 'ടോറി' (യാഥാസ്ഥിതിക) കക്ഷിയേയും അദ്ദേഹം പിന്തുണച്ചു.

ആണ്ടോടാണ്ട് 'വർഷഫലം' പറഞ്ഞു പണമുണ്ടാക്കിയിരുന്ന ലണ്ടണിലെ പാട്രിഡ്ജ് എന്ന പഞ്ചാംഗക്കാരനെ വിഷമിപ്പിച്ച "ബിക്കർസ്റ്റാഫ് പഞ്ചാംഗം" എന്ന കൃതി സ്വിഫ്റ്റ് എഴുതിയത് ഇക്കാലത്താണ്. സ്വിഫ്റ്റിന്റെ മറ്റെല്ലാ രചനകളേയും പോലെ പേരു വയ്ക്കാതെ പ്രസിദ്ധീകരിച്ച ഈ കൃതിക്ക്, 1708-ലെ വർഷഫലത്തിന്റെ മട്ടായിരുന്നു. അതിൽ അദ്ദേഹം, ജ്യോതിഷജ്ഞാനത്തിന്റെ വൻനാട്യത്തോടെ, 1708 മാർച്ച് 29 രാത്രി 11 മണിക്ക് പഞ്ചാംഗക്കാരൻ പാട്രിഡ്ജ് മരിക്കുമെന്നു പ്രവചിച്ചു. അതിനു മുൻപ് വീട്ടുകാര്യങ്ങൾ നേരേയാക്കാൻ പാട്രിഡ്ജിനെ ഉപദേശിക്കുക കൂടി ചെയ്തു അദ്ദേഹം. പ്രവചിച്ചിരുന്ന മരണദിവസത്തിന്റെ പിറ്റേന്ന് സ്വിഫ്റ്റ്, പാട്രിഡ്ജിന്റെ "ദേഹസംസ്കാരത്തിന്റെ" വാർത്തയും പ്രസിദ്ധീകരിച്ചു. അതോടെ പറ്റുകാരെ കിട്ടാതായ പാട്രിഡ്ജ്, താൻ ജീവിച്ചിരിക്കുന്നു എന്നു പരസ്യം ചെയ്തു. എന്നാൽ അതിനടുത്ത ദിവസം സ്വിഫ്റ്റ്, ഗ്രഹനിലയുടെ നിസ്സംശയസ്വഭാവം പരിഗണിക്കുമ്പോൾ, ജ്യോതിഷിയായ പാട്രിഡ്ജ് ജീവിച്ചിരിപ്പുണ്ടാകാൻ സാദ്ധ്യത തീരെയില്ലെന്നും, ജീവിച്ചിരിക്കുന്നതായി അവകാശപ്പെടുന്ന വ്യക്തി, മരിച്ചുപോയ പാട്രിഡ്ജിന്റെ പേരിൽ മുതലെടുക്കുന്ന തട്ടിപ്പുകാരനാകാനേ വഴിയുള്ളു എന്നും എഴുതി. സ്വിഫ്റ്റിന്റെ വ്യക്തിത്വത്തിലേക്കും, തട്ടിപ്പുകൾ തുറന്നുകാട്ടുന്നതിൽ അദ്ദേഹത്തിനുണ്ടായിരുന്ന സവിശേഷമായ കൗതുകത്തിലേക്കും ഈ സംഭവം വെളിച്ചം വീശുന്നു. 

പൊതുജീവിതത്തിലെ സ്വാധീനം പൗരോഹിത്യത്തിൽ ഉയർന്ന് മെത്രാൻ പദവിയിൽ എത്താൻ സഹായിക്കുമെന്നു സ്വിഫ്റ്റ് കരുതിയിരുന്നു. എന്നാൽ "ടേൽ ഓഫ് തെ ടബ്ബ്" ഉൾപ്പെടെ പല രചനകളും ക്രിസ്തുമതവിരുദ്ധമായി കരുതപ്പെട്ടതു പ്രശ്നമായി. 1708-ൽ "ക്രിസ്തുമതത്തെ നിരോധിക്കുന്നതിനെതിരെ" എന്ന പേരിൽ എഴുതിയ ലഘുകൃതിയിൽ അദ്ദേഹം, ക്രിസ്തുമതത്തിന്റെ നിരോധനം പ്രതീക്ഷിക്കുന്നത്ര ഗുണം ചെയ്തേക്കില്ലെന്നും അതു ചില 'അസൗകര്യങ്ങൾ' ഉണ്ടാക്കാൻ വഴിയുണ്ടെന്നുമാണ് വാദിച്ചത്. ക്രിസ്തുമതവിരുദ്ധനെന്ന ദുഷ്കീർത്തിക്കൊപ്പം സ്വിഫ്റ്റ് പിന്തുണച്ചിരുന്ന ടോറി കക്ഷിയ്ക്ക് അധികാരം നഷ്ടപ്പെട്ടതും ഇംഗ്ലണ്ടിൽ മതരംഗത്തെ ഉയർന്ന പദവികൾ ലഭിക്കുന്നതിൽ സ്വിഫ്റ്റിനു തടസ്സമായി. ഒടുവിൽ അയർലൻഡിൽ ഡബ്ലിനിലെ വിശുദ്ധ പാട്രിക്കിന്റെ പള്ളിയിലെ ഡീൻ പദവി അദ്ദേഹത്തിനു വാഗ്ദാനം ചെയ്യപ്പെട്ടു. മറ്റൊരു പദവിയും ലഭിക്കാൻ വഴിയില്ലെന്നു കണ്ട അദ്ദേഹം 1713-ൽ പാട്രിക്കിന്റെ ദേവാലയത്തിലെ ഡീൻ പദവി സ്വീകരിച്ചു ഡബ്ലിനിലേക്കു പോയി.

ഡബ്ലിനിലെ ഈ നാളുകളിലാണ് സ്വിഫ്റ്റ് അദ്ദേഹത്തിന്റെ യശസ്സിന്റെ മുഖ്യ അടിസ്ഥാനമായ ഗള്ളിവറുടെ യാത്രകൾ എന്ന കൃതി എഴുതിയത്. 1726-ലാണ് അതു പ്രസിദ്ധീകരിച്ചത്. സാഹിത്യസംബന്ധിയായ ലക്ഷ്യങ്ങളേക്കാൾ, വിധിക്കും മനുഷ്യസമൂഹത്തിനുമെതിരെ ഉള്ളിൽ ഉറഞ്ഞുകൂടിയ വെറുപ്പിന്റെ തുറന്നു വിടലാണ് ഈ കൃതിയിൽ സ്വിഫ്റ്റ് സാധിച്ചത്. ലെമുവേൽ ഗള്ളിവർ എന്ന സാങ്കല്പികവ്യക്തിയുടെ സാഹസയാത്രകളുടെ കഥയിലെ 'മനുഷ്യവിരോധം' (misanthropy) വിമർശിക്കപ്പെട്ടെങ്കിലും സ്വിഫ്റ്റിന്റെ ഈ നായകശില്പം അസാമാന്യമായ ജനപ്രീതി നേടി. ഗള്ളിവറുടെ നാലു യാത്രകളുടെ വിവരണമായി, നാലു ഭാഗങ്ങൾ അടങ്ങിയതാണ് ഈ രചന.

ഗള്ളിവർ യാത്രയുടെ നാലു ഖണ്ഡങ്ങളിൽ ഏറ്റവുമധികം വിമർശിക്കപ്പെട്ടിട്ടുള്ളത് ഹൂയിനം നാടിനെപ്പറ്റിയുള്ള അവസാനഖണ്ഡമാണ്. അതിൽ സ്വിഫ്റ്റിന്റെ ദോഷദൃഷ്ടി ഹാസ്യത്തിന്റെ വഴിവിട്ട് മനുഷ്യരാശിയെ നിർദ്ദയം തൊലിയുരിയുകയാണെന്ന് വിമർശിക്കപ്പെട്ടിട്ടുണ്ട്. "ഒരേസമയം തെറിക്കഥയും ബാലസാഹിത്യവും ആയിരിക്കുന്ന രചന" എന്ന് ഗള്ളിവറുടെ യാത്രകൾ വിശേഷിപ്പിക്കപ്പെട്ടിട്ടുണ്ട്.

കൃതിയുടെ ആദ്യഭാഗം ചെറിയമനുഷ്യരുടെ നാടായ ലില്ലിപ്പുട്ടിലെ യാത്രയുടെ കഥയാണ്. ആ നാട്ടിലെ മനുഷ്യർ ആറിഞ്ചു മാത്രം ഉയരമുള്ളവരായിരുന്നു. അവർക്കു മുൻപിൽ ഗള്ളിവർ ഭീമാകാരനായി കാണപ്പെട്ടു. ഈ ചെറുമനുഷ്യരുടെ ക്ഷുദ്രകലഹങ്ങളിൽ ഗള്ളിവർ മനുഷ്യരാശിയുടെ നിസ്സാരത ചിത്രീകരിക്കുന്നു. ആ നാട്ടിലെ രാജനീതിയിൽ രണ്ടു കക്ഷികൾ ഉണ്ടായിരുന്നു. ചെരിപ്പുമടമ്പിന്റെ ഉയരത്തിലായിരുന്നു അവർ തമ്മിലുള്ള അന്തരം. ഒരു കക്ഷിയിൽ പെട്ടവർ ഉയർന്ന മടമ്പുള്ള ചെരിപ്പിട്ടപ്പോൾ എതിർകക്ഷിക്കാരുടെ ചെരിപ്പു മടമ്പിന് ഉയരമില്ലായിരുന്നു. "വൻതുമ്പന്മാർ" (Big endinans), "ചെറുതുമ്പന്മാർ" (Little endians) എന്നിങ്ങനെ മതപരമായും അവർക്കിടയിൽ രണ്ടു ചേരികൾ ഉണ്ടായിരുന്നു. മുട്ട തിന്നുമ്പോൾ, ഏതറ്റത്തു നിന്ന് തോടുപൊളിച്ചു തുടങ്ങണം എന്ന വിഷയത്തിലായിരുന്നു അവരുടെ ഭിന്നത. പൊളിക്കേണ്ടത് കൂർപ്പു കുറഞ്ഞ വലിയ അറ്റത്തു നിന്നാണെന്ന് വൻതുമ്പന്മാരും, കൂർത്ത ചെറിയ അറ്റത്തു നിന്നാണെന്ന് ചെറുതുമ്പന്മാരും വിശ്വസിച്ചു. ഈ വിശ്വാസഭേദത്തിന്റെ പേരിൽ അവർക്കിടയിൽ വലിയ വൈരം നിലനിന്നിരുന്നു. 
ഈ നാട്ടിലെ അറുപതടി ഉയരമുള്ള മനുഷ്യഭീമന്മാർ ഗള്ളിവർക്ക് മനുഷ്യസ്വഭാവത്തിന്റെ മറ്റൊരു പരിപ്രേഷ്യമായി. ആ നാട്ടിലെ കാര്യങ്ങളെല്ലാം ഈ വലിപ്പവ്യത്യാസത്തിന്റെ തോതിനിണങ്ങും വിധമായിരുന്നു. അവിടത്തെ രാജാവ് ഗള്ളിവറെ ഒരു കീടമായി കരുതി. യൂറോപ്പ് അദ്ദേഹത്തിന് ഒരു ചിതൽപ്പുറ്റായിരുന്നു. സ്വന്തം നാട്ടിലെ ആളുകളുടെ നേട്ടങ്ങളേയും യുദ്ധങ്ങളേയും കുറിച്ചു ഗള്ളിവർ വമ്പു പറഞ്ഞപ്പോൾ, ഇത്ര ചെറിയ കൃമികൾക്കുള്ളിൽ ഇത്രയധികം വിഷം എങ്ങനെ ഉണ്ടാകുമെന്ന് ഭീമന്മാർ അത്ഭുതപ്പെട്ടു. 

ആകാശത്തു പറന്നുനടന്നിരുന്ന ലപ്പൂട്ടാ എന്ന ദ്വീപിലും മറ്റുമായിരുന്നു ഗള്ളിവറുടെ അടുത്ത യാത്ര. ശാസ്ത്രജ്ഞന്മാരും, പണ്ഡിതന്മാരും, കണ്ടുപിടിത്തക്കാരും, പ്രൊഫസർമാരും, ദാർശനികരും മറ്റുമായിരുന്നു ആ നാട്ടിലെ പ്രധാനികൾ. പ്രായോഗികജീവിതവുമായി ബന്ധമില്ലാത്ത ഗണിത, ജ്യോതിശാസ്ത്ര, സാങ്കേതികസമസ്യകളിലായിരുന്നു അവർക്ക് താത്പര്യം. ലാപ്പൂട്ടായുടെ ഭരണത്തിൽ കീഴിലുള്ള ലഗാഡോ നഗരത്തിലെ അക്കാദമി പേരെടുത്തതായിരുന്നു. വെള്ളരിക്കയിൽ നിന്നു സൂര്യപ്രകാശം വേർതിരിച്ചെടുക്കാനും മറ്റുമായി അവിടത്തെ ഗവേഷകർ കഠിനാദ്ധ്വാനം ചെയ്തു. ഈ യാത്രയിൽ ഗള്ളിവർ ലഗ്ഗ്‌നാഗ് എന്ന നാട്ടിലും എത്തുന്നുണ്ട്. ഒന്നും ആശിക്കാനില്ലെങ്കിലും മരിക്കാനാകാതെ നിത്യകാലം ജീവിക്കാൻ ശപിക്കപ്പെട്ട സ്ട്രൾഡ്ബർഗുകൾ എന്ന മനുഷ്യരെ ഗള്ളിവർ കണ്ടുമുട്ടുന്നത് അവിടെയാണ്.

പിന്നീട് ഗള്ളിവർ ചെന്ന ഹൂനിനങ്ങളുടെ നാട്ടിൽ അധികാരത്തിലിരുന്നത്, സൗന്ദര്യവും, ശുചിത്വവും, സംസ്കാരവുമുള്ള ഹൂയിനങ്ങൾ (Houyhnhnms) എന്ന കുതിരകളാണ്. സന്തുഷ്ടരും സദാചാരികളുമായ അവർക്ക് വൈദ്യന്മാരോ, വക്കീലന്മാരോ, പുരോഹിതന്മാരോ, സൈനികരോ വേണ്ടിയിരുന്നില്ല. ഹൂയിനങ്ങടെ പരിചാരകന്മാരായ യാഹൂമാരാകട്ടെ (Yahoos) മനുഷ്യരാണെങ്കിലും വൃത്തിയും ബുദ്ധിയുമില്ലാത്ത വിരൂപന്മാരായിരുന്നു. ഏറ്റവും വൃത്തികെട്ടവൻ അവർക്കിടയിൽ നേതാവായി. ആ നേതാവ് തന്നെപ്പോലൊരുവനെ തന്റെ കാൽ നക്കാനായി തെരഞ്ഞെടുക്കുന്നു. ആ സേവനത്തിന് അവനു കൊടുത്തിരുന്ന പ്രതിഫലം കഴുതമാംസമായിരുന്നു. കൂടുതൽ വൃത്തികെട്ട മറ്റൊരുവനെ കണ്ടുകിട്ടും വരെ അവൻ ഈ സേവനത്തിൽ തുടർന്നു.

1729-ൽ സ്വിഫ്റ്റ് "വിനീതനിർദ്ദേശം" (A modest Proposal) എന്ന ചുരുക്കപ്പേരിൽ അറിയപ്പെടുന്ന ലേഖനം പതിവുപോലെ പേരുവയ്ക്കാതെ പ്രസിദ്ധീകരിച്ചു. "പാവപ്പെട്ട മനുഷ്യരുടെ കുട്ടികൾ മാതാപിതാക്കൾക്കും നാടിനും ഭാരമാകാതിരിക്കാനും പൊതുജനങ്ങൾക്ക് ഉപകാരപ്പെടാനുമായുള്ള ഒരു വിനീതനിർദ്ദേശം" എന്നായിരുന്നു അതിന്റെ മുഴുവൻ പേര്. അയർലണ്ടിലെ പാവങ്ങൾ, ദാരിദ്യത്തിൽ ആശ്വാസം കിട്ടാനായി അവരുടെ കുട്ടികളെ ധനവാന്മാരായ മഹതീമഹാന്മാർക്ക് ഭക്ഷണമായി വിൽക്കണം എന്നായിരുന്നു ഈ കൃതിയിലെ വാദം. പാവപ്പെട്ടവരോടുള്ള ഹൃദയശൂന്യമായ മനോഭാവത്തേയും അയർലണ്ടിന്റെ കാര്യത്തിലുള്ള ബ്രിട്ടീഷ് സർക്കാരിന്റെ നയത്തേയും പരിഹസിക്കുകയായിരുന്നു ഈ രചനയിൽ സ്വിഫ്റ്റ്.

23 വയസ്സുള്ളപ്പോൾ, വില്യം ടെമ്പിളിന്റെ സെക്രട്ടറിയായി ജോലിചെയ്യുന്ന കാലത്തു പരിചയപ്പെട്ട എസ്തേർ ജോൺസൺ എന്ന പെൺകുട്ടി തുടർന്ന് അവളുടെ മരണം വരെ സ്വിഫ്റ്റിന്റെ ജീവിതത്തിന്റെ ഭാഗമായിരുന്നു. ടെമ്പിളിന്റെ വീട്ടുവേലക്കാരിൽ ഒരാളുടെ മകളായിരുന്നു എസ്തേർ. സ്വിഫ്റ്റുമായി പരിചയപ്പെടുമ്പോൾ 8 വയസ്സു മാത്രം പ്രായമുണ്ടായിരുന്ന എസ്തേറിന് സ്വിഫ്റ്റ് ട്യൂട്ടറും സംരക്ഷകനുമായി. അവൾക്ക് അദ്ദേഹം 'സ്റ്റെല്ല' എന്നു ചെല്ലപ്പേരിട്ടു. ഗുരു-ശിഷ്യബന്ധത്തിൽ ആരംഭിച്ച അവരുടെ ദീർഘകാലസൗഹൃദത്തിന്റെ സന്ദിഗ്ദ്ധസ്വഭാവം ഇന്നും നിലനിൽക്കുന്നു. 1716-ൽ സ്വിഫ്റ്റും സ്റ്റെല്ലയും രഹസ്യമായി വിവാഹിതരായിരുന്നു എന്നു കരുതുന്നവരുണ്ട്. പിൽക്കാലത്ത് സ്വിഫ്റ്റിന്റെ കാമുകിയായിത്തീർന്ന എസ്തേർ വാൻഹോമ്രിഗ് അവർക്കിടയിൽ പ്രത്യക്ഷപ്പെട്ടതോടെ, ആ വ്യക്തിബന്ധങ്ങൾ സംഘർഷപൂരിതവും സങ്കീർണ്ണവുമായി. 'വനേസ' എന്ന് അദ്ദേഹം വിളിച്ചിരുന്ന എസ്തേർ വാൻഹോമ്രിഗ്, സ്റ്റെല്ലക്കു മുന്നേ, 1723-ൽ മരിച്ചു. മൂന്നു ദശാബ്ദമായി അദ്ദേഹവുമായി ഗാഢസൗഹൃദം പുലർത്തിയിരുന്ന 'സ്റ്റെല്ല'-യുടെ 1728-ലെ മരണം സ്വിഫ്റ്റിനു വലിയ ആഘാതമായി. 

പൊതുജീവിതത്തിലെ സംഘർഷങ്ങൾക്കും തിരിച്ചടികൾക്കുമിടയിൽ അദ്ദേഹം ആശ്വാസം കണ്ടെത്തിരുന്നത് സ്റ്റെല്ലയ്ക്ക് ദീർഘമായ കത്തുകൾ എഴുതിക്കൊണ്ടായിരുന്നു. ഇരുവരുടേയും മരണാനന്തരം "സ്റ്റെല്ലക്കുള്ള പത്രിക" (Journal to Stella) എന്ന പേരിൽ പ്രസിദ്ധീകരിക്കപ്പെട്ട ഈ കത്തുകൾ പ്രസിദ്ധമാണ്.

ഇതിനിടെ സ്വിഫ്റ്റിന്റെ വ്യക്തിജീവിതം വലിയ ദുരന്തമായി പരിണമിച്ചുകൊണ്ടിരുന്നു. തന്റെ ജന്മദിനങ്ങളിൽ ആഘോഷിക്കുന്നതിനു പകരം അദ്ദേഹം അനുശോചിക്കാൻ തുടങ്ങി. "ശുഭരാത്രി, നിങ്ങളെ ഇനി ഒരിക്കലും കാണാനിടവരില്ലെന്ന് പ്രതീക്ഷിക്കുന്നു" എന്നായി സന്ദർശകരോടുള്ള അദ്ദേഹത്തിന്റെ വിടവാങ്ങൽ മൊഴി. കണ്ണട ഉപയോഗിക്കാൻ വിസമ്മതിച്ചിരുന്ന അദ്ദേഹത്തിനു കാഴ്ചശക്തി കുറഞ്ഞ് വായന ഇല്ലാതായി.

"ഗള്ളിവറുടെ യാത്രകളിലെ" തുറന്നു വിടലിനു ശേഷവും സ്വിഫ്റ്റ് ഉള്ളിൽ സുക്ഷിഷിച്ചിരുന്ന കയ്പ് ക്രമേണ ഉന്മാദമായി മാറി. 1738 ആയപ്പോൾ ചിത്തഭ്രമത്തിന്റെ വ്യക്തമായ ലക്ഷണങ്ങൾ അദ്ദേഹം കാട്ടി. മസ്തിഷ്കരോഗം സ്വിഫ്റ്റിനെ ചിലപ്പോഴൊക്കെ ഭ്രാന്തനും അല്ലാത്തപ്പോൾ മൂഢനുമാക്കി. 1741-ൽ, സ്വയം അപായപ്പെടുത്താതിരിക്കാൻ അദ്ദേഹത്തിനു കാവൽക്കാർ നിയമിക്കപ്പെട്ടു. 1745-ൽ 77-ആമത്തെ വയസ്സിൽ ജോനഥൻ സ്വിഫ്റ്റ് മരിച്ചു. തന്റെ സ്വത്തെല്ലാം മനോരോഗചികിത്സക്കായുള്ള ഒരു സ്ഥാപനം നിർമ്മിക്കാൻ ഉപയോഗിക്കാൻ ഓസ്യത്തിൽ അദ്ദേഹം വ്യവസ്ഥ ചെയ്തു. "കയ്‌ക്കുന്ന ക്രോധം ഹൃദയത്തെ കീറിമുറിക്കാത്ത ഈ സ്ഥലത്ത് ജോനഥൻ സ്വിഫ്റ്റിന്റെ ദേഹം വിശ്രമിക്കുന്നു" എന്ന ലിഖിതം തന്റെ ചരമഫലകത്തിനായി സ്വിഫ്റ്റ് നേരത്തേ തെരഞ്ഞെടുത്തിരുന്നു.

"...the most famous and savage satire ever directed against mankind."

"Here is laid the Body of Jonathan Swift, ...where bitter Indignation can no longer tear his heart."


</doc>
<doc id="209016" url="https://ml.wikipedia.org/wiki?curid=209016" title="ഹെർമൻ വില്ലം ഡാൻഡൽസ്">
ഹെർമൻ വില്ലം ഡാൻഡൽസ്

ഹെർമൻ വില്ലം ഡാൻഡൽസ് മുൻ ഡച്ച് സൈനികോദ്യോഗസ്ഥനും ഭരണാധികാരിയുമായിരുന്നു. ഡച്ച് ഈസ്റ്റ് ഇൻഡീസിന്റെ ഗവർണർ ജനറലായി സേവനമനുഷ്ഠിച്ചിട്ടുണ്ട്. ഇദ്ദേഹം 1762 ഒക്ടോബർ 21-ന് ഗൽഡർലാൻഡിലെ (Gelderland) ഹാറ്റമിൽ (Hattem) ജനിച്ചു. നിയമ വിദ്യാഭ്യാസത്തിനുശേഷം അഭിഭാഷകവൃത്തിയിൽ ഏർപ്പെട്ടിരുന്നു.

ഹോളിലെ ഓറഞ്ച് വംശഭരണം കൂടുതൽ ജനാധിപത്യവൽക്കരിക്കണമെന്ന ആവശ്യമുന്നയിച്ച് 1787-ൽ നടന്ന പ്രക്ഷോഭത്തിന്റെ നേതൃനിരയിൽ ഡാൻഡൽസുമുണ്ടായിരുന്നു. ഈ പ്രക്ഷോഭം, പരാജയപ്പെടുകയാണുണ്ടായത്. ഇതിനെത്തുടർന്ന് ഫ്രാൻസിൽ അഭയം തേടിയ ഡാൻഡൽസ് ഫ്രഞ്ചുകാരോടു ചേർന്ന് 1793-ൽ ഹോളിനെതിരെ പോരാടി. ഫ്രഞ്ചുകാർ 1795-ൽ സ്ഥാപിച്ച ബത്തേവിയ റിപ്പബ്ലിക്കിൽ (ജാവയിൽ) ഇദ്ദേഹം ലഫ്റ്റനന്റ് ജനറലായി സേവനമനുഷ്ഠിച്ചു. ഉത്തര ഹോളിലെ ബ്രിട്ടിഷുകാർക്കും റഷ്യാക്കാർക്കുമെതിരായി പോരാടിയിട്ടുണ്ട് (1799).

ഡച്ച് ഈസ്റ്റ് ഇൻഡീസിന്റെ ഗവർണർ ജനറലായി ഇദ്ദേഹം 1808-ൽ നിയമിതനായി. ഈ പദവിയിലിരിക്കെ ഭരണരംഗത്ത് ശ്രദ്ധേയമായ അഴിച്ചുപണിക്ക് നേതൃത്വം നൽകി. 1810-ൽ ഇദ്ദേഹത്തെ ഡച്ച് ഗവൺമെന്റ് തിരിച്ചുവിളിച്ചു. പിന്നീട് 1815-ൽ ആഫ്രിക്കയിലെ ഗോൾഡ് കോസ്റ്റ് കോളനിയിലെ ഭരണാധിപനായി നിയമിതനായി. എൽമിന (Elmina) എന്ന സ്ഥലത്ത് 1818 മേയ് 2-ന് ഡാൻഡൽസ് നിര്യാതനായി. ജാവയിലെ ഭരണരീതിയെക്കുറിച്ച് 1814-ൽ ഇദ്ദേഹം പ്രസിദ്ധപ്പെടുത്തിയ ഗ്രന്ഥം ഇദ്ദേഹത്തിന്റെ ഭരണപരമായ പരിജ്ഞാനത്തിനുദാഹരണമായി പറയാം. 



</doc>
<doc id="209017" url="https://ml.wikipedia.org/wiki?curid=209017" title="പുഷ്പാഞ്ജലി">
പുഷ്പാഞ്ജലി

ഹിന്ദുമതത്തിൽ അനുഷ്ഠിച്ചുവരുന്ന ഒരു ആരാധനാരീതിയാണ് പുഷ്പാഞ്ജലി . 

ഒരു പ്രത്യേക മന്ത്രം ജപിച്ചുകൊണ്ടു് പൂവ്, ഇല, ജലം, ഫലം എന്നീ നാലു ദ്രവ്യങ്ങൾ ചേർത്തു് ദേവതയ്ക്കു് ധ്യാനപൂർവ്വം അർപ്പിക്കുക എന്നതാണു് ഈ ആരാധനയിലെ ക്രമം. പൊതുവേ കേരളത്തിലേയും മറ്റു ദക്ഷിണേന്ത്യൻ സംസ്ഥാനങ്ങളിലേയും ക്ഷേത്രങ്ങളിൽ പ്രചാരമുള്ള പ്രധാനപ്പെട്ടതും ലളിതമായതുമായ ഒരു വഴിപാടു കൂടിയാണു് പുഷ്പാഞ്ജലി അഥവാ പുഷ്പാർച്ചന.

പുഷ്പാഞ്ജലി എന്നത് സംസ്കൃതത്തിലെ പുഷ്പ - അഞ്ജലി എന്നീ വാക്കുകളിൽ നിന്നുണ്ടായതാണ്. പുഷ്പ-പദം പൂക്കളേയും അഞ്ജലി എന്നത് കൂപ്പുകൈയേയും അർഥമാക്കുന്നു. കൂപ്പുകൈകളോടെ (ദേവന്/ഗുരുവിന്) അർച്ചിക്കപ്പെടുന്ന പൂക്കളെയാണ് പുഷ്പാഞ്ജലി എന്ന പേരിനാൽ വിവക്ഷിക്കാവുന്നത്.

പുഷ്പാഞ്ജലി എന്ന ആശയത്തിനു് ഹിന്ദുക്കളുടെ ആരാധനാരീതികളിലും പൂജകളിലും പ്രമുഖമായ ഒരു സ്ഥാനമുണ്ടു്. ഭഗവദ്ഗീതയിലെ പ്രസിദ്ധമായ ശ്ലോകം 9.26 ഇങ്ങനെയാണു്:
<poem>

</poem> 

"ഏതൊരാളും ശുദ്ധമായ ആത്മബോധത്തോടേയും ഭക്തിയോടേയും സമർപ്പിക്കുന്ന ഇല, പൂവ്, ഫലം, ജലം എന്നിവതന്നെ എനിക്കു് സ്വീകാര്യമാണു്" എന്നാണു് ഈ ശ്ലോകത്തിന്റെ പദാർത്ഥം. ഈശ്വരഭക്തിക്കു് ഭൗതികമായ സമ്പത്തുക്കളുടെ കുറവു് ഒരു പ്രതിബന്ധമാകുന്നില്ല എന്നതാണു് ഈ ശ്ലോകത്തിന്റെ ആന്തരാർത്ഥം. ഏറ്റവും ലളിതവും പ്രകൃതിദത്തവും സുലഭവുമായ ഈ നാലു വസ്തുക്കളുടെ സമർപ്പണമാണു് പുഷ്പാഞ്ജലി എന്ന വഴിപാടിലെ ഭൗതികാംശം. എന്നാൽ അതിനോടൊപ്പമുള്ള മന്ത്രാർച്ചനയും അതിനുപയോഗിക്കുന്ന മന്ത്രവും ഏതെന്നനുസരിച്ച് പുഷ്പാഞ്ജലീപൂജ വിവിധ തരം പേരുകളിൽ അറിയപ്പെടുന്നു. 

കേരളത്തിലെ ക്ഷേത്രങ്ങളിൽ വിവിധ ആരാധനാമൂർത്തികൾക്കു് അർപ്പിക്കുന്ന വിവിധ പുഷ്പാഞ്ജലികൾക്കു് ഓരോന്നിനും പ്രത്യേക അഭീഷ്ടസിദ്ധിയുണ്ടെന്നു് പല ക്ഷേത്രവിശ്വാസികളും അവകാശപ്പെടുന്നു.

പൂക്കൾ കൊണ്ടുള്ള അർച്ചനയാണ് പുഷ്പാഞ്ജലി. പൂക്കളുടെയും പൂജാദ്രവ്യങ്ങളുടെയും വ്യത്യാസമനുസരിച്ച് ഇത് പല തരത്തിലുണ്ട്. അർച്ചനയോടൊപ്പം ജപിക്കുന്ന മന്ത്രത്തിന്റെ വൈവിദ്ധ്യവും സ്വഭാവവും അനുസരിച്ച് പുഷ്പാഞ്ജലി എന്ന വഴിപാടു് വിവിധതരത്തിൽ ആചരിച്ചുവരുന്നു. പുരുഷസൂക്തപുഷ്പാഞ്ജലി, ഗുരുതിപുഷ്പാഞ്ജലി, രക്തപുഷ്പാഞ്ജലി, സ്വയംവരപുഷ്പാഞ്ജലി തുടങ്ങിയ ഇവയിൽ പെടുന്നു.

കേരളത്തിലെ ക്ഷേത്രാചാരപ്രകാരം ഒരു ഭക്തനുവേണ്ടി പൂജാരിയാണു് പുഷ്പാഞ്ജലി അർപ്പിക്കുന്നതു്. അഞ്ജലി ചെയ്യുമ്പോൾ ഉച്ചരിക്കേണ്ട മന്ത്രങ്ങൾ യഥാർത്ഥത്തിൽ സാമാന്യം ദീർഘമാണെങ്കിലും പലപ്പോഴും അവയുടെ ഹ്രസ്വരൂപം മാത്രമാണു് വഴിപാടു നടത്തുമ്പോൾ പൂജാരികൾ ചെയ്യാറുള്ളതു്.

അഭീഷ്ടകാര്യസിദ്ധിക്കാണ് രക്തപുഷ്പാഞ്ജലി നടത്താറുള്ളത്. ദോഷപരിഹാരത്തിനും രക്തപുഷ്പാഞ്ജലി ചെയ്യാമെന്ന് വിശ്വസിക്കുന്നവരുണ്ട്.
മള്ളിയൂർ മഹാഗണപതി ക്ഷേത്രത്തിൽ ഉദ്ദിഷ്ടകാര്യസിദ്ധിക്കായി നടത്തപ്പെടുന്ന പ്രത്യേകതരം പുഷ്പാഞ്ജലിയാണ് മുക്കുറ്റി പുഷ്പാഞ്ജലി. 101 മുക്കുറ്റി സമൂലം പിഴുതെടുത്ത് ത്രിമധുരത്തിൽ മുക്കി മഹാഗണപതി മന്ത്രം ജപിച്ചു ദേവന് സമർപ്പിക്കപ്പെടുന്നു. ഒരു ദിവസം അഞ്ചു പുഷ്പാഞ്ജലി മാത്രം അർച്ചിക്കപ്പെടുന്ന മള്ളിയൂരിലെ പുഷ്പാഞ്ജലി, വിശ്വാസികൾ വളരെ വിശിഷ്ടമായി കണക്കാക്കുന്നു.


</doc>
<doc id="209028" url="https://ml.wikipedia.org/wiki?curid=209028" title="വാൾട്ടർ ഡാമറോഷ്">
വാൾട്ടർ ഡാമറോഷ്

വാൾട്ടർ ഡാമറോഷ് ജർമൻ-അമേരിക്കൻ സംഗീതവിദ്വാനായിരുന്നു. വിഖ്യാത ഡാമറോഷ് സംഗീതകുടുംബത്തിൽ ലിയോ പോൾഡിന്റെ പുത്രനായി 1862 ജനുവരി 30-ന് ജനിച്ചു. 1871-ൽ പിതാവിനോടൊപ്പം അമേരിക്കയിൽ പോയി. വീണ്ടും ജർമനിയിലേക്കു മടങ്ങിയെത്തി. അതിനെത്തുടർന്നാണ് ഇദ്ദേഹം സംഗീതാഭ്യസനം ആരംഭിച്ചത്. പഠനശേഷം അമേരിക്കയിലെത്തുകയും പിതാവിന്റെ സഹായിയായി കൂടുകയും ചെയ്തു.

ന്യൂയോർക്ക് സിംഫണിക്കുവേണ്ടി ലിയോപോൾഡ് രചിച്ച ഓർക്കെസ്ട്രകളിൽ ഇദ്ദേഹത്തിന്റെ ഗണ്യമായ സംഭാവന ഉണ്ടായിട്ടുണ്ട്. 1885 മുതൽ ഡാമറോഷ് സ്വതന്ത്രമായ രചനയും അവതരണവും തുടങ്ങി. 1928 വരെ ന്യൂയോർക്ക് സിംഫണി സൊസൈറ്റിയുടെ മുഖ്യ അവതാരകനായി സേവനമനുഷ്ഠിച്ചു. 1926 മുതൽ ആരംഭിച്ച റേഡിയോ സംഗീതപരിപാടി ഇദ്ദേഹത്തെ സംഗീതപ്രക്ഷേപണ ലോകത്തെ കുലപതികളിലൊരാളാക്കി. ഓപ്പറകൾ, ഗാനങ്ങൾ, ഉപകരണസംഗീതം എന്നിവയിലെല്ലാം ഡാമറോഷ് തന്റെ സർഗവൈഭവം പ്രകടമാക്കിയിട്ടുണ്ട്. ദ് സ്കാർലറ്റ് ലെറ്റർ (1896), ദ് മാൻ വിത്തൗട്ട് എ കൺട്രി (1937) എന്നിവ വിശ്വപ്രസിദ്ധങ്ങളാണ്. 1923-ൽ ഇദ്ദേഹത്തിന്റെ ആത്മകഥയായ മൈ മ്യൂസിക്കൽ ലൈഫ് പ്രകാശിതമായി. 1950 ഡിസംബർ 22-ന് ഡാമറോഷ് അന്തരിച്ചു.



</doc>
<doc id="209045" url="https://ml.wikipedia.org/wiki?curid=209045" title="പീറ്റർ ഡാമിയൻ">
പീറ്റർ ഡാമിയൻ

ഇറ്റാലിയൻ വൈദികനായിരുന്നു പീറ്റർ ഡാമിയൻ. കർദ്ദിനാൾ പദവിയും വേദപാരംഗതസ്ഥാനവും (ഡോക്ടർ ഒഫ് ദ് ചർച്ച്) ലഭിച്ചിട്ടുണ്ട്. 1007ൽ റവന്നയിൽ ഡാമിയൻ ജനിച്ചു. വൈദികനാകുന്നതിനു മുമ്പ് റവന്നയിൽ അധ്യാപകവൃത്തിയിൽ ഏർപ്പെട്ടിരുന്നു. ഇദ്ദേഹം 1035ൽ ഫോൺടെ അവല്ലാനയിലെ പ്രസിദ്ധമായ സന്യാസിമഠത്തിൽ ചേർന്നു. ആശ്രമത്തിന്റെതലവനായി തിരഞ്ഞെടുക്കപ്പെട്ട ഇദ്ദേഹം ആശ്രമവാസികൾക്കായി ബെനഡിക്റ്റ് വിശുദ്ധന്റെയും റൊമൗൾഡ് വിശുദ്ധന്റെയും മാതൃകയിൽ നിയമനിർമ്മാണം നടത്തി.

വൈദിക സമൂഹം ഉയർന്ന സദാചാരമൂല്യങ്ങൾ പുലർത്തണമെന്ന പക്ഷക്കാരനായിരുന്നു ഡാമിയൻ. ഗ്രിഗറി ആറാമൻ മാർപ്പാപ്പയായി തിരഞ്ഞെടുക്കപ്പെട്ടപ്പോൾ വൈദികസമൂഹത്തെ ശുദ്ധീകരിക്കാൻ ഡാമിയൻ അദ്ദേഹത്തോട് ആവശ്യപ്പെട്ടു. 1049ൽ പാപികളായ വൈദികരെ തള്ളിപ്പറഞ്ഞു കൊണ്ട് "ലിബർ ഗൊമാർഗി അനസ്" എന്ന ഗ്രന്ഥം ഡാമിയൻ രചിച്ചു. 1057ൽ സ്റ്റീഫൻ പത്താമൻ മാർപ്പാപ്പ വൈദിക സമൂഹത്തിലെ എല്ലാ അനാചാരങ്ങളും അവസാനിപ്പിക്കും എന്നു പ്രഖ്യാപിച്ചു. ഇതേ വർഷം ഓസ്ട്രിയയിയലെ കർദ്ദിനാളായി ഡാമിയൻ നിയമിതനായി.

ഡാമിയൻ പലപ്പോഴും മാർപ്പാപ്പയുടെ പ്രതിപുരുഷനായി പ്രവർത്തിച്ചിട്ടുണ്ട്. 1059ൽ നിക്കൊളസ് രണ്ടാമൻ ഡാമിയനെ മിലാനിലേക്കയച്ചു. അവിടെ വൈദികർക്കിടയിൽ നിലവിലിരുന്ന അനാചാരങ്ങൾ അവസാനിപ്പിക്കുക എന്നതായിരുന്നു ഡാമിയന്റെ കർത്തവ്യം. 1063ൽ അലക്സാണ്ടർ രണ്ടാമൻ ഡാമിയനെ ഫ്രാൻസിലേക്കയച്ചു. ക്ലൂന്നിയിലെ സന്യാസിമഠത്തിന്റെ അധിപനായ ഹ്യുഗും മേകണിലെ ബിഷപ്പായ ഡ്രൊഗൊയും തമ്മിലുള്ള തർക്കം ഒത്തുതീർപ്പാക്കുകയായിരുന്നു ഡാമിയനിൽ നിക്ഷിപ്തമായിരുന്ന ഉത്തരവാദിത്തം. ഡാമിയൻ വിജയം കൈവരിക്കുകയും ചെയ്തു. ഇതിൽ സന്തുഷ്ടരായ സന്യാസിമാർ ഡാമിയനു നിരവധി സമ്മാനങ്ങൾ നൽകാൻ തയ്യാറായെങ്കിലും ഡാമിയൻ അവരെ വിലക്കുകയാണുണ്ടായത്. താത്ക്കാലിക പാരിതോഷികങ്ങൾ സ്വീകരിക്കുന്നത് ശാശ്വതമായവ ലഭിക്കുന്നതിനു തടസ്സമാകും എന്നായിരുന്നു ഇദ്ദേഹത്തിന്റെ വിശ്വാസം. ഡാമിയന്റെ അവസാന ദൗത്യം റവന്നയിലായിരുന്നു. അവിടെ നിന്നുള്ള മടക്കയാത്രയിൽ 1072 ഫെബ്രുവരി 23ന് ഫയെൻറ്സായിൽ വച്ചു ഇദ്ദേഹം നിര്യാതനായി.

ദൈവശാസ്ത്രം സംബന്ധിച്ച് നിരവധി കൃതികൾ ഇദ്ദേഹം രചിച്ചിട്ടുണ്ട്. 1828ൽ ലിയോ പന്ത്രണ്ടാമൻ മാർപാപ്പ ഡാമിയനെ വേദപാരംഗതൻ (ഡോക്ടർ ഒഫ് ദ് ചർച്ച്) ആയി പ്രഖ്യാപിച്ചു. റോമൻ കത്തോലിക്ക സഭ ഫെബ്രുവരി 23 ഡാമിയന്റെ ഓർമദിനമായി ആചരിക്കുന്നു.



</doc>
<doc id="209051" url="https://ml.wikipedia.org/wiki?curid=209051" title="മാനിറ്റോൾ-ഉപ്പ് അഗർ">
മാനിറ്റോൾ-ഉപ്പ് അഗർ

സൂക്ഷ്മജീവികളെ വളർത്താൻ ഉപയോഗിക്കുന്ന സംവർധക മാധ്യമമാണ് മാനിറ്റോൾ-ഉപ്പ് അഗർ (Mannitol-salt medium). ഈ മാധ്യമം ചില ബാക്ടീരിയയുടെ വളർച്ചയെ സഹായിക്കുകയും, ചിലവയുടെ വളർച്ചയെ മുരടിപ്പിക്കുകയും ചെയ്യുന്നു. രോഗകാരികളായ ബാക്ടീരിയയെ വളരെക്കുറച്ച് സമയത്തിനുള്ളിൽ വളർത്താൻ ഈ മാധ്യമം ഉപയോഗിക്കുന്നു. കൂടിയ ഗാഡതയിൽ (~7.5%-10%) കറിയുപ്പുള്ളതുകൊണ്ട് ഇത് സ്റ്റഫൈലോകോക്കൈ ബാക്ടീരിയത്തിനുള്ള തിരഞ്ഞെടുത്ത മാധ്യമമാണ്.. മാനിറ്റോൾ പുളിപ്പിക്കുന്ന ബാക്ടീരിയയ്ക്കും ഇത് തിരഞ്ഞെടുത്ത മാധ്യമമാണ്. മാനിറ്റോളും, അടയാളവസ്തു ആയ ഫീനൈൽ ചുവപ്പും ഇതിൽ അടങ്ങിയിരിക്കുന്നതുകൊണ്ടാണിത്. മാനിറ്റോൾ അഗറിൽ കൊയാഗുലേസ് പോസിറ്റീവ് സ്ട്രെപ്റ്റോകോക്കെ മഞ്ഞ സോണുകളുള്ള മഞ്ഞ കോളനികൾ ഉണ്ടാക്കുന്നു. എന്നാൽ കൊയാഗുലേസ് നെഗറ്റീവ് സ്ട്രെപ്റ്റോക്കോക്കെ ചെറിയ, ചുവന്ന കോളനികളാണുണ്ടാക്കുന്നത്.


</doc>
<doc id="209057" url="https://ml.wikipedia.org/wiki?curid=209057" title="എസ്.എച്ച്. കപാഡിയ">
എസ്.എച്ച്. കപാഡിയ

ഇന്ത്യയുടെ 38 ആമത് ചീഫ് ജസ്റ്റിസ് ആണ് സരോഷ് ഹോമി കപാഡിയ. 1947 സെപ്റ്റംബർ 29നാണ് ജനിച്ചത്. 2010 മെയ് 12 മുതൽ 2012 സെപ്റ്റംബർ 28 വരെയായിരുന്നു അദ്ദേഹം ചീഫ് ജസ്റ്റിസ് പദവി വഹിച്ചത്. അൽതമാസ് കബീർ ആണ് ഇദ്ദേഹത്തിന്റെ പിൻഗാമി.


</doc>
<doc id="209065" url="https://ml.wikipedia.org/wiki?curid=209065" title="ആൽഫ്രഡ് റസ്സൽ വാലസ്">
ആൽഫ്രഡ് റസ്സൽ വാലസ്

ഒരു ബ്രിട്ടീഷ് ജീവശാസ്ത്രജ്ഞനായിരുന്നു ആൾഫ്രഡ് റസ്സൽ വാലസ് (Alfred Russel Wallace). പ്രകൃതിനിർദ്ധാരണം വഴിയുള്ള ജീവപരിണാമം എന്ന കണ്ടെത്തൽ ലോകത്തിന് മുന്നിൽ അവതരിപ്പിച്ചത് ചാൾസ് ഡാർവിനും ആൾഫ്രഡ് റസ്സൽ വാലസും ചേർന്നായിരുന്നു. രണ്ടുപേരും വെവ്വേറെ നിലകളിൽ കണ്ടെത്തിയതായിരുന്നു അത്. 

പരിണാമസിദ്ധാന്തത്തിന്റെ വികാസത്തിന് അദ്ദേഹം ധാരാളം സംഭാവന നൽകിയിട്ടുണ്ട്, അതിൽ മൃഗങ്ങളിലെ അപോസ്മാറ്റിസവും വാലസ് ഇഫെക്റ്റും പെടും. സാമ്പ്രദായികരീതിയിൽ നിന്ന് വേറിട്ടു ചിന്തിക്കുന്ന ആളായിരുന്നു അദ്ദേഹം. മാനസികവികാസത്തിന് അദ്ധ്യാത്മ സിദ്ധാന്തത്തിലെ വക്കാലത്തും ദ്വന്ദദൈവത്തിലുള്ള വിശ്വാസവും അദ്ദേഹത്തെ മറ്റുചില ശാസ്ത്രജ്ഞരിൽ നിന്നും അകറ്റി.

ശാസ്ത്രീയപ്രവർത്തനങ്ങൾ കൂടാതെ അദ്ദേഹം മുതലാളിത്തത്തിനും സാമൂഹിക അനീതിയ്ക്കും എതിരായുള്ള സാമൂഹ്യപ്രവർത്തകനായിരുന്നു. അദ്ദേഹത്തിന്റെ പ്രകൃതിയുടെ ചരിത്രത്തിലുള്ള തല്പര്യംകൊണ്ട് മാനുഷിക പ്രവർത്തനം കൊണ്ട് പ്രകൃതിക്കുണ്ടാകുന്ന ആഘാതങ്ങൾക്ക് എതിരെ ശബ്ദമുയർത്തിയ ശസ്ത്രജ്ഞരിൽ പ്രമുഖനായിരുന്നു. അദ്ദേഹം സിംഗപ്പൂർ, ഇന്തോനേഷ്യ, മലേഷ്യ എന്നിവിടങ്ങളിൽ നടത്തിയ പര്യവേക്ഷണങ്ങൾക്കീടയിലെ സാഹസിക യാത്രകളും നിരീക്ഷണങ്ങളും ഉൾക്കോണ്ട് ശാസ്ത്രീയ-സാമൂഹിക വിഷയങ്ങളിൽ ധാരാളം രചനകൾ വളരെ പ്രചാരവും ബഹുമാനവും നേടിയവയാണ്. 1869 ൽ പ്രസിദ്ധീകരിച്ച ശേഷം ഇതേവരെ അതിന്റെ പതിപ്പുകൾ നിർത്തിയിട്ടില്ല.
വാലസ് ജീവിതകാലം മിക്കവാറും സാമ്പത്തികബുദ്ധിമുട്ടിലായിരുന്നു. അദ്ദേഹം ശേഖരിച്ച സ്പെസിമെനുകൾ വിറ്റ് അദ്ദേഹം ആമസോണിലേക്കും കിഴക്കോട്ടേക്കുമുള്ള യാത്രകൾക്ക് പണം കണ്ടെത്തി. ആ വില്പനകളിൽ നിന്നു കിട്ടിയ പണം വിജയകരമല്ലാത്ത നിക്ഷേപങ്ങൾ നടത്തുകയും ചെയ്തു. അദ്ദേഹത്തിന് പ്രസിദ്ധീകരണങ്ങളിൽ നിന്നു കിട്ടിയ പണത്തെ ആശ്രയിച്ചു ജീവിക്കേണ്ടിവന്നു. ബ്രിട്ടീഷ് ശാസ്ത്രസമൂഹത്തിലെ അദ്ദേഹത്തിന്റെ സമകാലികരായിരുന്ന ചാൾസ് ഡാർവിൻ, ചാൾസ് ലയെൽ എന്നിവരെപ്പോലെ അദ്ദേഹത്തിനു കുടുബസ്വത്ത് ഉണ്ടായിരുന്നില്ല. ശമ്പളം ലഭിക്കാവുന്ന ഒരു ജോലിയും അദ്ദേഹത്തിനുണ്ടായിരുന്നില്ല.1881 -ൽ ചാൾസ് ഡാർവിന്റെ ശ്രമഫലമായി അദ്ദേഹത്തിന് സർക്കാരിൽ നിന്ന് ചെറിയൊരു പെൻഷൻ ലഭിച്ചു തുടങ്ങി. 

വാലസിനെ പലരും വിശേഷിപ്പിക്കാറ് 'മറ്റൊരു ഡാർവിൻ' എന്നാണ്. 1854 മുതൽ എട്ടുവർഷക്കാലം അദ്ദേഹം തെക്കുകിഴക്കൻ ഏഷ്യൻ മേഖലയിൽ പ്രവർത്തിച്ചു. വാലസിനെ പലരും വിശേഷിപ്പിക്കാറ് 'മറ്റൊരു ഡാർവിൻ' എന്നാണ്. 1854 മുതൽ എട്ടുവർഷക്കാലം അദ്ദേഹം തെക്കുകിഴക്കൻ ഏഷ്യൻ മേഖലയിൽ പ്രവർത്തിച്ചു. 


[editar]

A more comprehensive list of Wallace's publications that are available online, as well as a full bibliography of all of Wallace's writings, has been compiled by the historian Charles H. Smith at the The Alfred Russel Wallace Page.



</doc>
<doc id="209090" url="https://ml.wikipedia.org/wiki?curid=209090" title="തെക്കൻമല">
തെക്കൻമല

കേന്ദ്രസർക്കാരിന്റെ പശ്ചിമഘട്ട സംരക്ഷണ മേഖലയിൽ ഉൾപ്പെട്ട കേരളത്തിലെ ഒരു പർവ്വതമാണ് തെക്കൻമല. മലപ്പുറം ജില്ലയിലെ പെരിന്തൽമണ്ണ താലൂക്കിൽ വെട്ടത്തൂർ പഞ്ചായത്തിൽ കാര്യാവട്ടം ഗ്രാമത്തിലാണ് ഈ പർവ്വതം സ്ഥിതി ചെയ്യുന്നു. നിലമ്പൂർ-പെരുമ്പിലാവ് പാതയിൽ കരുവമ്പാറ, പള്ളിക്കുത്ത്, മണ്ണാർമല പ്രദേശങ്ങളെ ബന്ധിപ്പിച്ചാണ് ഈ പർവ്വതം നിലകൊള്ളുന്നത്. 

ഇതിന്റെ താഴ്വരയിൽ പട്ടികവിഭാഗ കോളനികൾ ഉൾപ്പെടെ നിരവധി കുടുംബങ്ങൾ താമസിക്കുന്നു. സാമ്പത്തിക സ്വാധീനം കൊണ്ട് സർക്കാർ അനുമതി നേടിയെടുത്ത്ജനങ്ങളുടെ സ്വൈരജീവിതം കെടുത്തിക്കൊണ്ട് നിലവിലെ ഉടമ ഇവിടെ കരിങ്കൽ ക്വാറിയും സംസ്കരണ കേന്ദ്രവും ആരംഭിച്ചിരിക്കുന്നു. ഇതിനെതിരെയുള്ള ശക്തമായ സമരങ്ങൾ നടന്നുകൊണ്ടിരിക്കുന്നു. ദൃശ്യ, പത്ര മാധ്യമങ്ങളുടെ കാര്യമായ ഒരു പ്രോൽസാഹനമോ പിന്തുണയോ ഇല്ലാഞ്ഞിട്ടും "ലക്ഷ്യം നേടാതെ ഞങ്ങൽ പിന്തിരിയില്ല" എന്ന ഉറച്ച മനസ്സോടെ മുന്നോട്ടു നീങ്ങുന്നു എന്നതാണ് മറ്റ് സമരങ്ങളിൽ നിന്നും തെക്കൻമല സമരത്തെ വ്യത്യസ്തമാക്കുന്നത്.വിവരാവകാശ നിയമം 2005 എങ്ങനെ ജനോപകാരത്തിന് ഉപയോഗിക്കാമെന്നതിന് കേരളത്തിലെ ഉത്തമോദാഹരണമായി ഈ സമരം ചൂണ്ടിക്കാണിക്കപ്പെടുന്നുണ്ട്.


</doc>
<doc id="209093" url="https://ml.wikipedia.org/wiki?curid=209093" title="ഭൂപടത്തിൽ ഇല്ലാത്ത ഒരിടം">
ഭൂപടത്തിൽ ഇല്ലാത്ത ഒരിടം

ജോ ചാലിശ്ശേരി സംവിധാനം ചെയ്ത് 2012-ൽ പുറത്തിറങ്ങിയ ഒരു മലയാളചലച്ചിത്രമാണ് "ഭൂപടത്തിൽ ഇല്ലാത്ത ഒരിടം". ശ്രീനിവാസൻ, നിവിൻ പോളി, രാജശ്രീ നായർ, ഇനിയ എന്നിവരാണ് ഈ ചിത്രത്തിൽ പ്രധാനവേഷങ്ങളിൽ അഭിനയിച്ചിരിക്കുന്നത്. സേതുവിന്റെ "ദേശത്തിന്റെ വിജയം" എന്ന നോവലിനെ ആസ്പദമാക്കിയുള്ള സംവിധായകന്റെ തിരക്കഥയ്ക്ക് രതീഷ് സുകുമാരൻ സംഭാഷണം രചിച്ചിരിക്കുന്നു. ഡേവിഡ് കാച്ചപ്പിള്ളി പ്രൊഡക്ഷൻസിന്റെ ബാനറിൽ ഡേവിഡ് കാച്ചപ്പിള്ള നിർമ്മിച്ച ഈ ചിത്രം സുജാത ഫിലിംസ് വിതരണം ചെയ്തിരിക്കുന്നു.




</doc>
<doc id="209099" url="https://ml.wikipedia.org/wiki?curid=209099" title="നിസ്സൽ വസ്തു">
നിസ്സൽ വസ്തു

നാഡീകോശത്തിൽ കാണപ്പെടുന്ന കോശദ്രവ്യ വസ്തുക്കളാണ് നിസ്സൽ വസ്തുക്കൾ (Nissl bodies) അഥവാ ടൈഗ്രോയ്ഡ് വസ്തുക്കൾ. കോശത്തിന്റെ അന്തർജാലികയും, റൈബോസോമുകളും ചേർന്നതിനെയാണ് നിസ്സൽ വസ്തുക്കൾ എന്ന് വിളിക്കുന്നത്. ഫ്രാങ്ക് നിസ്സൽ എന്ന ജർമൻ നാഡീശാസ്ത്രജ്ഞന്റെ പേരിൽ നിന്നാണ് ഈ വസ്തുവിന് ഈ പേര് കിട്ടിയത്. ഇദ്ദേഹം വികസിപ്പിച്ചെടുത്ത, അനിലീൻ നിറം കൊണ്ട് കോശമർമ്മത്തിനു പുറമെയുള്ള ഡി.എൻ.എ-യെ നിറം കൊടുക്കുന്ന രീതികൊണ്ടാണ് ആദ്യമായി നിസ്സിൽ വസ്തുക്കളെ നിരീക്ഷിക്കാനായത്. ആർ.എൻ.എയുടെ ക്ഷാരാഭിമുഖ്യ ഗുണം കൊണ്ടാണ് ഇവയെ നിസ്സൽ വർണ്ണത്തിൽ നിറം നൽകാനാവുന്നത്. നാഡീകോശത്തിൽ ഇവയുടെ ധർമ്മമെന്താണെന്നത് ഇതുവരെ അറിവായിട്ടില്ല. അസിറ്റൈൽകോളിൻ പോലുള്ള ന്യൂറോട്രാൻസ്മിറ്ററുകളുടെ നിർമ്മാണത്തിൽ ഇവയ്ക്ക് പങ്കുണ്ടെന്ന് വിശ്വസിക്കപ്പെടുന്നു.


</doc>
<doc id="209109" url="https://ml.wikipedia.org/wiki?curid=209109" title="സി.ഡി. ഡാർലിങ്ടൺ">
സി.ഡി. ഡാർലിങ്ടൺ

സിറിൽ ഡീൻ ഡാർലിങ്ടൺ ഇംഗ്ലീഷ് ജീവശാസ്ത്രകാരനായിരുന്നു. 1903 ഡിസംബർ 19-ന് ഇംഗ്ലണ്ടിൽ ലങ്കാഷെയറിലെ കോർലെയിൽ ജനിച്ചു.

കെന്റിലെ വൈ കോളജിൽ (Wye college) നിന്ന് കൃഷിശാസ്ത്രപഠനം പൂർത്തിയാക്കിയശേഷം 1923-ൽ ജോൺ ഇൻസ് ഇൻസ്റ്റിറ്റ്യൂഷനിൽ ജോലിയിൽ പ്രവേശിച്ചു. ക്രോമസോം തിയറിയുടെ ഉപജ്ഞാതാവായ പ്രസിദ്ധ ജനിതക ശാസ്ത്രജ്ഞൻ "വില്യം ബേറ്റ്സണിനോടൊപ്പമാണ്" ഇദ്ദേഹം ജോലി നോക്കിയിരുന്നത്. ക്രോമസോം തിയറിയെ ഡാർലിങ്ടൺ പൂർണമായും അംഗീകരിച്ചിരുന്നു. കോശ ക്രോമസോമുകളിലുളള ജീനുകളാണ് പാരമ്പര്യ സ്വഭാവ നിർണയം നടത്തുന്നതെന്നാണ് ക്രോമസോം തിയറി.

1939-ൽ ഡാർലിങ്ടൺ ജോൺ ഇൻസ്റ്റിറ്റ്യൂഷനിൽ ഡയറക്ടറായി നിയമിതനായി. 1946 ൽ റോയൽ സൊസൈറ്റിയുടെ റോയൽ മെഡൽ ലഭിച്ചു. 1953-ൽ ഓക്സ്ഫോഡ് സർവകലാശാലയിൽ ബോട്ടണി പ്രൊഫസറും ബൊട്ടാണിക് ഗാർഡൻ കീപ്പറുമായി നിയമിതനായി. 1971 മുതൽ ഇവിടെത്തന്നെ എമരിറ്റസ് പ്രൊഫസറായി പ്രവർത്തിച്ചിരുന്നു. 1981 മാർച്ച് 26-ന് ഇംഗ്ലണ്ടിലെ ഓക്സ്ഫോഡിൽ വച്ച് അന്തരിച്ചു. പാരമ്പര്യത്തിൽ ക്രോമസോമുകളുടെ പങ്കാണ് ഇദ്ദേഹം പഠന വിധേയമാക്കിയത്. തോമസ് മോർഗന്റെ ക്രോസിങ് ഓവർ തിയറിയും പാരമ്പര്യത്തെപ്പറ്റിയും പരിണാമത്തെപ്പറ്റിയുമുളള ഗവേഷണവും ഡാർലിങ്ടൺ തന്റെ പഠന മേഖലയിൽ ഉൾപ്പെടുത്തിയിരുന്നു. പരിസ്ഥിതി ഘടകങ്ങളിൽ മാറ്റം വരുത്തി പരിണാമപ്രക്രിയയെ നിയന്ത്രിക്കാനും രൂപാന്തരപ്പെടുത്താനുമാകുമെന്ന് ഇദ്ദേഹം കരുതിയിരുന്നു. 



</doc>
<doc id="209111" url="https://ml.wikipedia.org/wiki?curid=209111" title="ചൗഡയ്യ">
ചൗഡയ്യ

പ്രമുഖനായ കർണാടക സംഗീതജ്ഞനും വയലിനിസ്റ്റുമായിരുന്നു തിരുമാകുടലു ചൗഡയ്യ(English:Tirumakudalu Chowdiah ,Kannada: ಸಂಗೀತ ರತ್ನ ತಿರುಮಕೂಡಲು ಚೌಡಯ್ಯ 1895 - 19 ജനുവരി 1967) 
കാവേരിയുടെ തീരത്ത് മൈസൂരിൽ ജനിച്ചു. മൈസൂർ രാജ കൊട്ടാരത്തിലെ വിദ്വാനായിരുന്ന ഗണവിശാരദ ബിദാറാം കൃഷ്ണപ്പയുടെ ശിഷ്യനായി ഗുരുകുല സമ്പ്രദായത്തിൽ എട്ടു വർഷത്തോളം സംഗീതം അഭ്യസിച്ചു.
ആദ്യകാലത്ത് നാലു കമ്പികളുള്ള വയലിനാണ് ചൗഡയ്യ ഉപയോഗിച്ചിരുന്നത്. 1927 ോടെ പ്രമുഖ വയലിൽ വാദകനായിത്തീർന്നു. മൈക്ക് സെറ്റുകളോ സ്പീക്കറോ ഒന്നുമില്ലാതിരുന്ന അക്കാലത്ത് സംഗീത സദസ്സുകളിൽ പിറകിലിരിക്കുന്നവർക്ക് കേൾക്കാനാവുമായിരുന്നില്ല. ഈ കുറവ് പരിഹരിച്ച് വയലിന്റെ ശബ്ദം ഉയർത്തുന്നതിനായി പല വിധ പരിഷ്കാരങ്ങളും വരുത്തി. വയലിന് സ്വതേയുള്ള നാലു കമ്പികളോടൊപ്പം മൂന്നെണ്ണം കൂടി അദ്ദേഹം ചേർത്തു. ഇവ താര ഷഡ്ജ, മന്ത്ര ഷഡ്ജ, മധ്യ പഞ്ചമ, മന്ത്ര പഞ്ചമ, മധ്യ ഷഡ്ജ മന്ത്ര ഷഡ്ജ എന്നിങ്ങനെ അറിയപ്പെട്ടു. ഏഴു കമ്പികളുള്ള ഈ വയലിനാണ് ചൗഡയ്യ കച്ചേരികൾക്കായി ഉപയോഗിച്ചത്.



</doc>
<doc id="209116" url="https://ml.wikipedia.org/wiki?curid=209116" title="ദർബാർ ഗോപാൽദാസ്‌ ദേശായ്">
ദർബാർ ഗോപാൽദാസ്‌ ദേശായ്

ഗുജറാത്തിലെ സൌരാഷ്ട്രയിലെ ചെറു രാജ്യമായിരുന്ന ധാസയുടെ നാടുവാഴിയായിരുന്നു ഗോപാൽദാസ്‌ അംബൈദാസ്‌ ദേശായ് എന്ന ദർബാർ ദേശായ്. ഗാന്ധിയൻ, രാഷ്ട്രീയ, സാമൂഹിക പ്രവർത്തകൻ എന്നീ നിലകളിലും, ഇന്ത്യയുടെ സ്വാതന്ത്ര്യ സമരത്തിന്റെ ഭാഗമായി തന്റെ രാജകീയ പരിവേഷം ത്യജിച്ച ആദ്യ നാടുവാഴി എന്ന പേരിലും ഇദ്ദേഹം ഓർമിക്കപ്പെടുന്നു.

1887 -ഇൽ ഇന്നത്തെ ഖേഡ ജില്ലയിലെ വാസോ എന്ന ഗ്രാമത്തിൽ ജനിച്ച ദേശായ് ബറോഡ രാജ്യത്തിന്റെ ഇനാംദാർ എന്ന നിലയിൽ ധാസയുടെ നാടുവാഴിയും റായ്, സാങ്ക്ലി എന്നീ ഗ്രാമങ്ങളുടെ താലൂക്ദാരുമായിരുന്നു. പടേൽ ജാതിയിൽ ജനിച്ച ഇദ്ദേഹം അമീൻ, ദേശായ് എന്നീ നാമ സ്ഥാനങ്ങൾ വഹിച്ചു. തന്റെ മാതൃപിതാവായ അംബൈദാസിന്റെ വിയോഗത്തോടെയാണ് ദർബാർ ദേശായ് ധാസയുടെ നാടുവാഴിയാകുന്നത്. പുരോഗമനചിന്താഗതിക്കാരനായിരുന്ന ദേശായ് ധാസയിൽ സൌജന്യ വിദ്യാഭ്യാസത്തിനുള്ള വഴിതുറക്കുകയും, 1915 -ഇൽ ധാസയിലെ ആദ്യ മോണ്ടിസോറി സ്കൂൾ സ്ഥാപിക്കുകയും ചെയ്തു.

ഗാന്ധിയെയും, കോൺഗ്രസിനെയും തുണച്ച ദേശായ് 1921 -ഇൽ കോൺഗ്രസിന്റെ ഖേഡ ജില്ലാ കോൺഗ്രസ്‌ കമ്മിറ്റി പ്രസിഡന്റായി തിരഞ്ഞെടുക്കപ്പെട്ടു. സ്വാതന്ത്ര്യ സമരത്തോടുള്ള ദേശായിയുടെ നയത്തെ എതിർത്ത ബ്രിട്ടീഷ് സർക്കാർ 1922 -ഇൽ ദേശായിയുടെ രാജ്യത്തെ ബ്രിട്ടീഷ് ബോംബെയിലേക്ക് കണ്ടുകെട്ടി. 1922 മുതൽ ദേശായിയും അദ്ദേഹത്തിന്റെ പത്നി, ഭക്തിബാ എന്ന ഭക്തി ലക്ഷ്മിദേവി ദേശായിയും മുഴുവൻ സമയ സ്വാതന്ത്ര്യ സമര പ്രവർത്തകരായി. ഗോപാൽദാസിനു ശേഷം അദ്ദേഹത്തിന്റെ മകനായ സൂര്യകാന്തിനെ ധാസയുടെ രാജാവായി വാഴിക്കുവാൻ ബ്രിട്ടീഷ് സർക്കാർ ഒരുങ്ങിയെങ്കിലും തന്റെ അച്ചന്റെ അതേ രാഷ്ട്രിയ നിലപാടുകൾ തന്നെയാണ് തനിക്കും എന്ന് സൂര്യകാന്ത് വ്യക്തമാക്കിയതോടെ ബ്രിട്ടീഷ് സർക്കാർ അതിൽ നിന്നും പിന്മാറി. ഗോപാൽദാസിന്റെ മറ്റു മൂന്നു മക്കളുടെയും കിരീടാവകാശത്തെ അവഗണിച്ചുകൊണ്ട് ഗോപാൽദാസിന്റെ സഹോദരനായ ചതുർഭായിയെ ധാസയുടെ രാജാവായി വാഴിച്ചു.

തന്റെ സ്ഥാനനഷ്ടത്തിനു ശേഷം ബൊർസാഡിലേക്ക് താമസം മാറിയ ഗോപാൽദാസ്‌, ബൊർസാഡ്, ബർദോളി സത്യാഗ്രഹങ്ങളിൽ പങ്കെടുത്തു. സിവിൽ ഡിസോബീടിയെൻസ് പ്രസ്ഥാനം, ക്വിറ്റ്‌ ഇന്ത്യ പ്രസ്ഥാനം എന്നിവയിൽ പങ്കെടുക്കുകയും അറസ്റ്റ് വരിക്കുകയും ചെയ്തു. ഭക്തിബാ സ്വന്തം നിലയിൽ സാമൂഹിക പ്രവർത്തക എന്ന നിലയിൽ പ്രശസ്തിയാർജ്ജിക്കുകയും, പിൽകാലത്ത് ഇളയ മകനായ യോഗ് സുന്ദർ നർത്തകൻ, നൃത്തസംവിധായകൻ എന്നീ നിലകളിൽ പ്രശസ്തനാകുകയും ചെയ്തു.

അയിത്ത നിവാരണത്തിനും, സ്ത്രീകളുടെ വിദ്യാഭ്യാസത്തിനുമായി ഗോപാൽദാസും ഭക്തിബായും അക്ഷീണം പ്രവർത്തിച്ചു. രാജ്കോട്ടിലെ കട്വീബായി വിരാനി കന്യ വിദ്യാലയയുടെ സ്ഥാപനത്തിൽ ഭക്തിബാ പ്രധാന പങ്കു വഹിച്ചു. പോർബന്ദറിലെ ഗാന്ധി സ്മ്രിതിയായ കീർത്തി മന്ദിരത്തിന്റെ ശിലാസ്ഥാപനം നടത്തിയത് ഗോപാൽദാസാണ്.

ഇന്ത്യയുടെ ഭരനഘടന സഭയിലേക്ക് ബാറോഡയിൽ നിന്നുള്ള അംഗമായി തിരഞ്ഞെടുക്കപ്പെട്ടു. സ്വാതന്ത്ര്യാനന്തരം പ്രധാനമന്ത്രി നെഹ്രുവാണ് ഗോപാൽദാസിന്റെ കുടുംബത്തിനു അവരുടെ സ്വത്തുക്കളും സ്ഥലങ്ങളും തിരികെ നൽകാൻ ഉത്തരവിട്ടത്. 1951 -ഇൽ ദർബാർ ദേശായി എന്ന ഗാന്ധിയൻ നാടുവാഴി അന്തരിച്ചു.


</doc>
<doc id="209117" url="https://ml.wikipedia.org/wiki?curid=209117" title="യൂഹാനോൻ മാർത്തോമ്മ">
യൂഹാനോൻ മാർത്തോമ്മ

യൂഹാനോൻ മാർത്തോമ്മ മെത്രാപ്പോലീത്ത (മാർത്തോമ്മ XVIII) മാർത്തോമ്മാ സഭയുടെ 18-ആം മെത്രാപ്പോലീത്തയായിരുന്നു. പത്തനംതിട്ട ജില്ലയിൽ അയിരൂർ ചെറുകര മാത്യു മുൻസിഫിന്റെയും അന്നമ്മയുടെയും രണ്ടാമത്തെ പുത്രനായി 1892 ആഗസ്റ്റ് 7-ന് ജനിച്ചു. സി.എം. ജോൺ എന്നായിരുന്നു പൂർവനാമം. കോട്ടയം എം.റ്റി സെമിനാരി സ്‌കൂൾ, തിരുവനന്തപുരം മഹാരാജാസ് കോളജ്, മദ്രാസ് വെസ്‌ളി കോളജ്, മദ്രാസ് ക്രിസ്ത്യൻ കോളജ്, ബാംഗ്ലൂർ യൂണിയൻ തിയോളജിക്കൽ കോളജ് എന്നിവിടങ്ങളിലായി വിദ്യാഭ്യാസം പൂർത്തിയാക്കിയ ശേഷം 1927-ൽ മാർത്തോമ്മാ സഭയിൽ ശെമ്മാശൻ (ഡീക്കൻ) ആയി നിയോഗം ഏറ്റെടുത്തു. 1931-1933 കാലഘട്ടത്തിൽ കോട്ടയം മാർത്തോമ്മാ വൈദിക സെമിനാരിയിൽ അദ്ധ്യാപകനായിരുന്നു. 1933-ൽ മാർത്തോമ്മാ സഭയിൽ വൈദികനായി.

1937 നവംബർ 15-ന് റമ്പാൻ സ്ഥാനത്തേക്കും ആ വർഷം തന്നെ ഡിസംബർ 30-ന് മാർത്തോമ്മാ സഭയിൽ എപ്പിസ്‌കോപ്പായായും ഉയർത്തപ്പെട്ടു. മാർത്തോമ്മാ സഭയുടെ പതിനേഴാം മെത്രാപ്പോലീത്തായായിരുന്ന ഏബ്രഹാം മാർത്തോമ്മാ ദിവംഗതനായതിനെത്തുടർന്ന് 1947-ൽ യൂഹാനോൻ മാർത്തോമ്മാ മെത്രാപ്പോലീത്ത എന്ന നാമധേയത്തിൽ സഭയുടെ പരമാധ്യക്ഷനായി വാഴിക്കപ്പെട്ടു. 1976 സെപ്റ്റംബർ 27-ആം തീയതി അദ്ദേഹം കാലം ചെയ്തു. തിരുവല്ലയിലാണ് അദ്ദേഹത്തെ കബറടക്കിയിരിക്കുന്നത്.


</doc>
<doc id="209119" url="https://ml.wikipedia.org/wiki?curid=209119" title="ഇറാസ്മസ് ഡാർവിൻ">
ഇറാസ്മസ് ഡാർവിൻ

ഇംഗ്ലീഷ് കവിയും ശാസ്ത്രജ്ഞനും ഭിഷഗ്വരനുമായിരുന്നു ഇറാസ്മസ് ഡാർവിൻ. ഇംഗ്ലണ്ടിലെ നോട്ടിങ്ഹാംഷെയറിൽ (Nottinghamshire) 1731 ഡിസംബർ 12-ന് ജനിച്ചു. കേംബ്രിജ്, എഡിൻബറോ എന്നീ സർവകലാശാലകളിലെ വൈദ്യ പഠനത്തിനുശേഷം ലിച്ച് ഫീൽഡിൽ (Lich field) പ്രാക്ടീസ് ആരംഭിച്ചെങ്കിലും അധികകാലം തുടരാനായില്ല. ഇദ്ദേഹം ഉത്പതിഷ്ണുവും മദ്യനിരോധനവാദിയും സ്വതന്ത്രചിന്തകനുമായിരുന്നു. ഫ്രഞ്ച് വിപ്ലവകാരികൾക്കനുകൂലമായ നിലപാടെടുത്ത ഡാർവിൻ ബ്രിട്ടിഷ് ഭരണാധികാരികളുടെ അപ്രീതിക്കും വിധേയനായി.

ഇറാസ്മസ് ഡാർവിൻ ശാസ്ത്രത്തിൽ അതീവ തത്പരനും കാര്യങ്ങൾ മുൻകൂട്ടി മനസ്സിലാക്കുവാൻ കെല്പുളള വ്യക്തിയും കവിതാരചനയിൽ നിപുണനുമായിരുന്നു. 1791-ൽ പ്രസിദ്ധീകരിച്ച "ദ് ബൊട്ടാണിക് ഗാർഡൻ" എന്ന ഗ്രന്ഥത്തിൽ ലിനേയസിന്റെ സസ്യവർഗീകരണത്തെ അർഹിക്കുന്ന പ്രാധാന്യത്തോടെ അപഗ്രഥിച്ചിട്ടുണ്ട്. ഇദ്ദേഹത്തിന്റെ സൂനോമിയ ഓർ ദ് ലോസ് ഒഫ് ഓർഗാനിക് ലൈഫ് (Zoonomia or the Laws of Organic Life) എന്ന ഗ്രന്ഥമാണ് കൂടുതൽ ശ്രദ്ധേയമായിത്തീർന്നത്. ഇതിൽ ചാൾസ് ഡാർവിനും ലാമാർക്കും പിൽക്കാലങ്ങളിൽ രൂപം കൊടുത്ത സ്പീഷീസിന്റെ പരിണാമവും വിവിധ സിദ്ധാന്തങ്ങളും മുൻകൂട്ടിത്തന്നെ ഇദ്ദേഹം പ്രതിപാദിച്ചിട്ടുണ്ട്. ദ് ലവ്സ് ഒഫ് പ്ലാന്റ്സ്, ദ് ഇക്കണോമി ഒഫ് വെജിറ്റേഷൻ തുടങ്ങിയവയും ഇദ്ദേഹത്തിന്റെ എണ്ണപ്പെട്ട ഗ്രന്ഥങ്ങളാണ്.

പരിണാമ സിദ്ധാന്തത്തിന്റെ ഉപജ്ഞാതാവായ ചാൾസ് ഡാർവിൻ ഇദ്ദേഹത്തിന്റെ മകന്റെ മകനും വർഗസംസ്കാര ശാസ്ത്രത്തിന്റെ (യൂജെനിക്സ്) ഉപജ്ഞാതാവായ സർ ഫ്രാൻസിസ് ഗാൽട്ടൻ ( Sir Francis Galton) ഇദ്ദേഹത്തിന്റെ മകളുടെ മകനുമാണ്. ഇംഗ്ലണ്ടിലെ ബ്രെട്ട്സാൽ പ്രയോറിയിൽ ( Breadsall priory) 1802 ഏപ്രിൽ 18-ന് അന്തരിച്ചു.



</doc>
<doc id="209125" url="https://ml.wikipedia.org/wiki?curid=209125" title="ഇയോസിൻ-മെത്തിലിൻ നീല">
ഇയോസിൻ-മെത്തിലിൻ നീല

പ്രധാനമായും ഗ്രാം നെഗറ്റീവ് ബാക്ടീരിയയെ വളർത്താൻ ഉപയോഗിക്കുന്ന സംവർധക മാധ്യമത്തിൽ ഉപയോഗിക്കുന്ന വർണ്ണങ്ങളാണ് ഇയോസിൻ-മെത്തിലിൻ നീല. ഇവയടങ്ങിയിരിക്കുന്ന മാധ്യമത്തെ ലെവിനിന്റെ മാധ്യമം എന്നും വിളിക്കാറുണ്ട്. ഇയോസിൻ, മെത്തിലീൻ നീല എന്നീ വർണ്ണങ്ങൾ യഥാക്രമം 6:1 എന്ന അനുപാതത്തിലാണ് ഇതിൽ ചേർത്തിരിക്കുന്നത്. രോഗകാരിയായ ബാക്ടീരിയയെ വളരെക്കുറച്ചു സമയത്തിനുള്ളിൽ തന്നെ നിരീക്ഷിക്കാനാവും എന്നതാണ് ഇതിന്റെ സവിശേഷത. കൂടാതെ, ലാക്ടോസ് പുളിപ്പിക്കുന്ന ബാക്ടീരിയയെയും വേർതിരിച്ച് അറിയാനാവും. ബാക്ടീരിയ ലാക്ടോസ് പുളിപ്പിക്കുമ്പോൾ അമ്ലങ്ങൾ ഉണ്ടാവുകയും, പി.എച്ച് സംഖ്യ കുറയുകയും ചെയ്യുന്നതിനാൽ അവ വർണ്ണം വലിച്ചെടുക്കുന്നു. ലാക്ടോസ് പുളിപ്പിക്കാത്ത ബാക്ടീരിയയ്ക്ക് ഇതിനുള്ള കഴിവുണ്ടാവുകയില്ല. ലാക്ടോസ് പുളിപ്പിക്കുന്ന ബാക്ടീരിയ മർമ്മപൂർണ്ണ കോളനികൾ സംവർധക മാധ്യമത്തിൽ ഉൽപ്പാദിപ്പിക്കുന്നു. ഇ കോളി ബാക്ടീരിയയെ ഇയോസിൻ-മെത്തിലിൻ നീല ഉള്ള മാധ്യമത്തിൽ വളർത്തുമ്പോൾ അവയ്ക്ക് പച്ച നിറത്തിൽ പ്രഭ (sheen) കൈവരുന്നു. സിട്രോബാക്ടർ, എന്ററോബാക്ടർ എന്നീ ജനുസ്സിലെ ചില ബാക്ടീരിയയും ഈ മാധ്യമത്തിൽ ഇതേ സ്വഭാവം കാണിക്കുന്നു. 


</doc>
<doc id="209132" url="https://ml.wikipedia.org/wiki?curid=209132" title="അക്കപ്പെല്ല">
അക്കപ്പെല്ല

വാദ്യോപകരണങ്ങളുടെ പിന്തുണയില്ലാതെയുള്ള ഗാനാലാപന രീതിയാണ് അക്കപ്പെല്ല. ഈ രീതിയിൽ ഗാനം ആലപിക്കുമ്പോൾ ഗായകനോ ഗായികക്കോ സംഗീത-വാദ്യ ഉപകരണങ്ങളുടെ പിന്തുണ ലഭിക്കുന്നില്ല. പകരം വിവിധ ഈണത്തിലും താളത്തിലും ഉള്ള സംഗീത ശബ്ദങ്ങളുടെ പിന്തുണ പ്രത്യേക പരിശീലനവും വൈദഗ്ദ്ധ്യവും നേടിയിട്ടുള്ള ഒരു കൂട്ടം സഹ ഗായികാ-ഗായകൻമാർ നൽകുന്നു. അക്കപ്പെല്ലയുടെ ഉറവിടം ഇറ്റലിയാണെന്ന് പറയപ്പെടുന്നു.


</doc>
<doc id="209136" url="https://ml.wikipedia.org/wiki?curid=209136" title="ബർക്കിറ്റ്സ് ലിംഫോമ">
ബർക്കിറ്റ്സ് ലിംഫോമ

ലസികാവ്യൂഹത്തിലുണ്ടാവുന്ന (പ്രത്യേകിച്ചും ബി-ലിംഫോസൈറ്റുകളിലുണ്ടാവുന്ന) ഒരുതരം ഹോജ്കിനേതര അർബുദമാണ് ബർക്കിറ്റ് ലിംഫോമ. 1956-ൽ ആഫ്രിക്കയിൽ ജോലി ചെയ്തുകൊണ്ടിരിക്കെ ഡെന്നിസ് പാഴ്സൺ ബർക്കിറ്റ് എന്ന സർജനാണ് ഈ രോഗം ആദ്യമായി നിരീക്ഷിച്ചത്. 
ശരീരനിദാനശാസ്ത്രത്തിൽ രക്തകോശങ്ങളുടെ ആകാരം മാത്രം പഠനവിധേയമാക്കി ബർക്കിറ്റ് ലിംഫോമയുടെ വകഭേദങ്ങൾ തിരിച്ചറിയാൻ പറ്റില്ല. 

ഒരുപോലെയിരിക്കുന്ന ശരാശരി വലിപ്പമുള്ള ലിംഫോസൈറ്റുകളാണ് സൂക്ഷ്മദർശിനിയിലൂടെ ദൃശ്യമാവുക. 'നക്ഷത്രപൂരിതമായ ആകാശം' എന്നാണ് ഈ സൂക്ഷ്മദർശിനി ദൃശ്യത്തെ വിശേഷിപ്പിക്കുന്നത്. ഈ ലിംഫോസൈറ്റുകൾക്ക് ക്ഷാരാഭിമുഖ്യമുള്ള കോശദ്രവ്യം ഉണ്ടാകും. 'ചെറിയ മുറിയാത്ത കോശങ്ങൾ' എന്നാണ് ബർക്കിറ്റ് ലിംഫോമയിലെ ലിംഫോസൈറ്റുകളെ വിശേഷിപ്പിക്കുന്നത്. ബി-കോശ വ്യതിരക്ത മാർക്കറുകളായ CD20, CD22, CD19 എന്നിവ ഇവയിലുണ്ട്. വളരെ വേഗമേറിയതാണ് ലിംഫോമ കോശങ്ങളുടെ വിഭജനം.

റിറ്റുക്സിമാബ് എന്ന മരുന്നാണ് നൽകിവരുന്നത്. കീമോതെറപ്പിയും, ഇമ്മ്യൂണോതെറപ്പിയും ചെയ്തുവരുന്നു. മുഴകൾ നീക്കം ചെയ്യാനായി ശസ്ത്രക്രിയകളും വേണ്ടിവന്നേക്കാം. 


</doc>
<doc id="209145" url="https://ml.wikipedia.org/wiki?curid=209145" title="പൂമീൻ">
പൂമീൻ

ലവണജലത്തിലും ശുദ്ധജലത്തിലും വളരുന്നതിനു കഴിയുന്ന ഒരു മത്സ്യമാണ് പൂമീൻ (Chanos chanos). ജലസസ്യങ്ങൾ, പായലുകൾ എന്നിവ പ്രധാന ആഹാരമായി സ്വീകരിക്കുന്ന ഇവ ലവണജലത്തിൽ വളരുന്നതിനേക്കാൾ വളരെ വേഗത്തിൽ ശുദ്ധജലത്തിൽ വളരുന്നതായി കാണിക്കുന്നു. ശരാശരി ഒന്നരമീറ്റർ വരെ നീളവും ഏകദേശം 15 കിലോവരെ തൂക്കം വരേയും പൂമീൻ വളരാറുണ്ട്.


</doc>
<doc id="209161" url="https://ml.wikipedia.org/wiki?curid=209161" title="ഗ്രാമപ്രിയ">
ഗ്രാമപ്രിയ

കേരളത്തിലെ വരണ്ടതും ചൂടുനിറഞ്ഞതുമായ കാലാവസ്‌ഥയുള്ള ഇടനാട്ടിലേയ്ക്ക് അനുയോജ്യമായ അത്യുദ്പാദനശേഷിയുള്ള മുട്ടക്കോഴിയിനമാണ് ഗ്രാമപ്രിയ. ഹൈദരാബാദിലെ 'ദ പ്രോജക്‌ട് ഡയറക്‌ടറേറ്റ്‌ ഒൺ പൗൾട്രി' (പിഡിപി) വികസിപ്പിച്ചെടുത്ത കോഴിയിനമാണിത്. മുട്ടവിരിഞ്ഞ് 175 ദിവസംകൊണ്ട് മുട്ടയിട്ടു തുടങ്ങുന്ന ഈ ഇനം 72 ആഴ്ച്ച കൊണ്ട് ശരാശരി 200-225 മുട്ടകൾ വരെ ഇടുന്നു. 


</doc>
<doc id="209196" url="https://ml.wikipedia.org/wiki?curid=209196" title="സിന്നിമ്പ ദിലുവിആറ്റ">
സിന്നിമ്പ ദിലുവിആറ്റ

സിന്നിമ്പ ദിലുവിആറ്റ ഒരു നിശാശലഭമാണ്. ശ്രീലങ്കയിലാണ് ഈ അപൂർവ ഇനം നിശാശലഭങ്ങളെ കാണാൻ സാധിക്കുക.


</doc>
<doc id="209212" url="https://ml.wikipedia.org/wiki?curid=209212" title="ചാൾസ് ഗാൾട്ടൻ ഡാർവിൻ">
ചാൾസ് ഗാൾട്ടൻ ഡാർവിൻ

ചാൾസ് ഗാൾട്ടൻ ഡാർവിൻ ബ്രിട്ടിഷ് ഭൗതികശാസ്ത്രജ്ഞനായിരുന്നു. 1887 ഡിസംബർ 19-ന് കേംബ്രിഡ്ജിൽ ജനിച്ചു. പരിണാമ സിദ്ധാന്തത്തിന്റെ ഉപജ്ഞാതാവായ ചാൾസ് റോബർട്ട് ഡാർവിന്റെ പൗത്രനും ജ്യോതിശ്ശാസ്ത്രജ്ഞനായ ജോർജ് ഡാർവിന്റെ മൂത്ത പുത്രനുമാണ് ഇദ്ദേഹം.

ഡാർവിൻ ട്രിനിറ്റി കോളജ്, മാഞ്ചസ്റ്റർ സർവകലാശാല എന്നിവിടങ്ങളിലായി വിദ്യാഭ്യാസം പൂർത്തിയാക്കി. തുടർന്ന് ഇദ്ദേഹം മാഞ്ചസ്റ്റർ, എഡിൻബറോ എന്നിവിടങ്ങളിൽ അധ്യാപകനായും 1938 മുതൽ 49 വരെ നാഷണൽ ഫിസിക്കൽ ലബോറട്ടറിയുടെ ഡയക്റ്ററായും നിയമിതനായി.

ഡാർവിൻ വികസിപ്പിച്ചെടുത്ത എക്സ്-റേ വിഭംഗനത്തിന്റെ ബലതന്ത്ര സിദ്ധാന്തം (Dynamical theory) "ഡാർവിൻ തിയറി" എന്ന പേരിലറിയപ്പെടുന്നു. ഒരു "പെർഫെക്റ്റ്" ക്രിസ്റ്റലിൽ നിന്നുളള വിഭംഗന മാതൃകയിലെ തീവ്രതയുടെ കോണീയ വിതരണത്തിന്റെ രൂപം ആദ്യമായി കണക്കാക്കിയത് ഇദ്ദേഹമാണ്. "ഡാർവിൻ കർവ്" എന്നാണ് ഇതറിയപ്പെടുന്നത്. പി.എ.എം. ഡിറാക്കിന്റെ ഇലക്ട്രോൺ സിദ്ധാന്തം ഉപയോഗിച്ച് ഹൈഡ്രജൻ വർണരാജിയുടെ സൂക്ഷ്മ സംരചന വിശദീകരിക്കാനും ഡാർവിനു കഴിഞ്ഞു. ക്ലാസിക്കൽ പ്രാകാശികം, കാന്തിക പ്രാകാശികം, ആൽഫാ കണികകളുടെ അവശോഷണവും പ്രകീർണനവും എന്നീ മേഖലകളിൽ ഇദ്ദേഹം ശ്രദ്ധേയമായ സംഭാവന നൽകിയിട്ടുണ്ട്.

ഡാർവിൻ 1922-ൽ റോയൽ സൊസൈറ്റി അംഗമായി തിരഞ്ഞെടുക്കപ്പെട്ടു. 1935-ലെ റോയൽ മെഡൽ ഇദ്ദേഹത്തിനു ലഭിച്ചു. 
എന്നിവയാണ് ഡാർവിന്റെ മുഖ്യ രചനകൾ. 1962 ഡിസംബർ 31-ന് കേംബ്രിഡ്ജിൽ ഇദ്ദേഹം നിര്യാതനായി.



</doc>
<doc id="209225" url="https://ml.wikipedia.org/wiki?curid=209225" title="ഡ്രീംവേൾഡ് വാട്ടർ പാർക്ക്">
ഡ്രീംവേൾഡ് വാട്ടർ പാർക്ക്

തൃശൂർ ജില്ലയിലെ ചാലക്കുടിക്കു സമീപം സ്ഥിതി ചെയ്യുന്ന ഒരു ജലക്രീഡാവിനോദ കേന്ദ്രമാണ് ഡ്രീം വേൾഡ് വാട്ടർ പാർക്ക്. ചാലക്കുടി - ആതിരപ്പിള്ളി പാതയിൽ ചലക്കുടിയിൽ നിന്നും 8 കിലോമീറ്റർ ദൂരെയാണ് പാർക്കിന്റെ സ്ഥാനം. 


</doc>
<doc id="209228" url="https://ml.wikipedia.org/wiki?curid=209228" title="കുങ്കുമം (വിവക്ഷകൾ)">
കുങ്കുമം (വിവക്ഷകൾ)



</doc>
<doc id="209239" url="https://ml.wikipedia.org/wiki?curid=209239" title="ബ്രോയിലർ">
ബ്രോയിലർ

ഇറച്ചിക്കായി മാത്രം വളർത്തുന്ന ഇറച്ചിക്കോഴിയിനമാണ് ബ്രോയിലർ. ഇവയുടെ പരിപാലനം മിക്കവാറും വ്യാവസായിക അടിസ്ഥാനത്തിൽ ആണ് . ഇവ 5-7 ആഴ്ച കൊണ്ട് 1.5 കിലോ മുതൽ 2.5 കിലോ വരെ തൂക്കം വെക്കും എന്നത് കൊണ്ടാണ് വ്യാവസായിക അടിസ്ഥാനത്തിൽ പരിപാലിച്ച് വരുന്നത് . 2003-ലെ കണക്ക് പ്രകാരം 42 ലക്ഷംകോടി ആണ് ആഗോള ഉത്പാദനം, 2012-ലെ സുചന കണക്ക് പ്രകാരം ഏകദേശം 82.9 ദശ ലക്ഷം മെട്രിക് ടൺ ആണ് ലോക ഉദ്പാദനം. 


</doc>
<doc id="209258" url="https://ml.wikipedia.org/wiki?curid=209258" title="പനയഞ്ചേരി ശ്രീധർമ്മശാസ്താ ക്ഷേത്രം">
പനയഞ്ചേരി ശ്രീധർമ്മശാസ്താ ക്ഷേത്രം

കൊല്ലം ജില്ലയിലെ അഞ്ചലിലെ പനയഞ്ചേരിയിൽ സ്ഥിതിചെയ്യുന്ന ക്ഷേത്രമാണ് പനയഞ്ചേരി ശ്രീ ധർമ്മശാസ്താ ക്ഷേത്രം. കഥകളിയുടെ ഉപജ്ഞാതാവായ കൊട്ടാരക്കരത്തമ്പുരാൻ നിർമ്മിച്ച ക്ഷേത്രമാണിത്.
സ്ഥലനാമം പനവഞ്ചേരി ആകാനുള്ള സാധ്യതയാണ് കൂടുതൽ : പനവൻ = ബ്രാാഹ്മണൻ , പണ്ട് ബ്രാഹ്മണർ കൂടുതൽ ഉണ്ട്ടാരുന്നുു.

പനയൻ = പാമ്പ്

കൊട്ടാരക്കരത്തമ്പുരാൻ വർഷം തോറും ആര്യങ്കാവ് ശ്രീധർമ്മശാസ്താക്ഷേത്രത്തിൽ പോകുക പതിവായിരുന്നു. പിന്നീട് കൊട്ടാരക്കരയിൽ നിന്ന് ആര്യങ്കാവിലേക്ക് പോകുന്നത് ബുദ്ധിമുട്ടാവുകയും അതിന് പരിഹാരമായി മഹാരാജാവ്, ധർമ്മശാസ്താവിന്റെ ചീന്മുദ്രാങ്കിത യോഗാസനത്തിലുള്ള ഒരു പഞ്ചലോഹവിഗ്രഹം നിർമ്മിക്കുകയും, രാജ്യകാര്യങ്ങൾക്കുവേണ്ടി എവിടെ പോയാലും കൂടെക്കൊണ്ടുപോകുകയും ചെയ്തിരുന്നു. ഈ വിഗ്രഹം വിധിപ്രകാരം പ്രതിഷ്ഠിക്കണം എന്ന് ആഗ്രഹിക്കുകയയും അതിനനുയോജ്യമായ സ്ഥലം ബ്രാഹ്മണർ വസിക്കുന്ന പനയഞ്ചേരി ആണെന്ന് കാണുകയും അവിടെ ക്ഷേത്രം പണിഞ്ഞ് വിഗ്രഹം സ്ഥാപിക്കുകയും ചെയ്തു. 

തിരുവിതാംകൂർ രാജവംശത്തിലെ എളയിടത്ത് സ്വദേശത്തു(ഇളയിടത്ത് സ്വരൂപം) പെട്ടിരുന്ന പ്രദേശങ്ങളാണ് നെടുമങ്ങാട്, പത്തനാപുരം, കൊട്ടാരക്കര, ചെങ്കോട്ട എന്നീ പ്രദേശങ്ങൾ. ഈ സ്വരുപത്തിന്റെ ആസ്ഥാനം ആദ്യകാലത്ത് കുന്നുംമേലും, പിന്നീട് കൊട്ടാരക്കരയിലേക്കും മാറ്റി. കൊട്ടാരക്കരത്തമ്പുരാന്റെ ഭരണപ്രദേശമായിരുന്നു അഞ്ചൽ. 

പ്രസിദ്ധനായ മാർത്താണ്ഡവർമ്മ മഹാരാജാവ് കൊട്ടാരക്കരത്തമ്പുരാനെ ചതുരംഗകളിയിൽ പരാജയപ്പെടുത്തി. ഉച്ചഭക്ഷണത്തിന് സമയമായിട്ടും കളി തീരാതെ വന്നപ്പോൾ ഒരു വലിയ വാർപ്പ് ചതുരംഗപലകയ്ക് മുകളിൽ കമഴ്ത്തി കളിതാല്ക്കാലികമായി അവസാനിപ്പിച്ചു. മാർത്താണ്ഡവർമ്മയുടെ വലംകൈ ആയിരുന്ന രാമയ്യൻ ദളവ പന്തികേടുണ്ടെന്ന് കണ്ട് അനന്തപുരിയിൽ നിന്ന് അതിവേഗം കൊട്ടാരക്കര കൊട്ടാരത്തിലെ കളിസ്ഥലത്തെത്തി. തുടർന്ന് അദ്ദേഹം ചതുരംഗപലകയ്ക്ക് മുകളിൽ കമഴ്ത്തിയ വാർപ്പ് പൊക്കുകയും തിരിച്ചു വരുകയും ചെയ്തു. ഉച്ചയൂണ് കഴിഞ്ഞെത്തിയ മഹാരാജാവ് രാമയ്യനെ കണ്ടപ്പോൾ വിവരമെന്തെന്നു ചോദിച്ചു. ആനക്കൊട്ടിലിലെ ബാലകൃഷ്ണൻ അപകടകാരിയെന്നു പറഞ്ഞു. രാജാവിന് കാര്യം പിടികിട്ടുകയും കരു നീക്കി കളി ജയിക്കുകയും ചെയ്തു. കൊട്ടാരക്കര ദേശം തിരുവിതാംകൂറിനോട് ഏകോപിപ്പിച്ചു. കൊട്ടാരക്കരത്തമ്പുരാന്റെ പ്രത്യേക അപേക്ഷ പ്രകാരം അഞ്ചൽ ധർമ്മശാസ്താവിന് പൂജയും വിളക്കും ബ്രാഹ്മണ സദ്യയും രാജകുടുംബം ഉള്ളിടത്തോളം കാലം നിലനിർത്തണമെന്ന് മാർത്താണ്ഡവർമ്മരാജാവ് കല്പിച്ചു,അങ്ങനെ ക്ഷേത്രം തിരുവിതാംകൂർ ദേവസ്വം വകുപ്പിന് കീഴിലായി. പിന്നീട് ദേവസ്വം കമ്മീഷണറായിരുന്ന കോയിക്കൽ തമ്പുരാൻ ക്ഷേത്രം പുനർ നിർമ്മിക്കാൻ ഉത്തരവിടുകയും ചെയ്തു.
കോട്ടാരക്കര തമ്പുരാന്റേതെന്നും കരുതപ്പെടുന്ന വാളും പരിചയും ഇന്നും ക്ഷേത്രത്തിൽ സൂക്ഷിച്ചിരിക്കുന്നു. മകരമാസത്തിലെ ഉത്രം നാളിന് ഏഴു നാൾ മുമ്പ് ക്ഷേത്രത്തിൽ ഉത്സവത്തിന്കൊടിയേറുന്നു. അന്നു മുതൽ ഊട്ടു തുടങ്ങുന്നു എന്നാണ് വിശ്വാസം . അന്ന് ഉണ്ണിയപ്പം വാർത്ത് പ്രസാദമായി കരക്കാർക്ക് നൽകുന്നു. പണ്ട് കൊടിയേറ്റിനുശേഷം ഏഴു ദിവസം ബ്രാഹ്മണർക്ക് സദ്യകൊടുക്കുന്ന പതിവുണ്ടായിരുന്നു. 
ചിൻമുദ്രാങ്കിത യോഗാസനത്തിലുള്ള , പഞ്ചലോഹവിഗ്രഹമാണ് ഈ ക്ഷേത്രത്തിലുള്ളത്. പടിഞ്ഞാറോട്ടാണ് പ്രതിഷ്ഠ. സോപാനം, മുഖമണ്ഡപം, ശ്രീകോവിൽ, നാലമ്പലം, അങ്കണം, ശ്രീബലിപ്പുര, തിടപ്പള്ളി, തിരുനാൾപ്പുര,മുതലായ ക്ഷേത്ര സമുച്ചയങ്ങൾ കേരളീയ തച്ചുശാസ്ത്ര ശില്പ്പ മാതൃകയിലാണ്.
ക്ഷേത്രത്തിന്റെ പടിഞ്ഞാറ് ഭാഗത്തായി നന്ദാവനം എന്ന കാവുണ്ട്. അതിനരികിലായി ശ്രീ ഭൂതത്താൻനടയുമുണ്ട്. ഭൂതത്താൻ സ്വാമിയുടെ ഇഷ്ട നിവേദ്യം കരിക്കുനിവേദ്യമാണ്. ശ്രീ ഭൂതത്താൻ നടയുടെ തെക്കു ഭാഗത്തായി കാണുന്ന സർപ്പക്കാവിൽ സർപ്പദൈവങ്ങളുടെ പ്രതിഷ്ഠയുണ്ട്. പടിഞ്ഞാറ് ഭാഗത്തായി ആദിപരാശക്തി ശ്രീ ദുർഗ്ഗാദേവിയുടെ ശ്രീകോവിലുണ്ട്. ദേവീനടയോട് ചേർന്ന ശ്രീകോവിലിൽ ശ്രീരാമസ്വാമിയും ഭക്തഹനുമാനും ഉണ്ട്. ശ്രീധർമ്മശാസ്താവിന്റെ ശ്രീകോവിലിനോട് ചേർന്ന് ശ്രീ പരമശിവനും (ശ്രീ ഭൈരവമൂർത്തി)ശ്രീ മഹാഗണപതിയും ഉണ്ട്.
ശനിദോഷമകറ്റുവാൻ ശനിയാഴ്ച ദിവസങ്ങളിൽ നീരാജന വിളക്ക് നടത്തുന്നു. വെള്ളിയാഴ്ച ദിവസം പ്രദോഷവ്രതവം അനുഷ്ഠിക്കപ്പെടുന്നു. 


</doc>
<doc id="209260" url="https://ml.wikipedia.org/wiki?curid=209260" title="മദർ പേത്ര">
മദർ പേത്ര

കേരളത്തിലെ ദീനസേവനസഭയുടെ സ്ഥാപകയാണ് മദർ പേത്ര. പൗളാ കാതറിൻ എന്നാണ് ഇവരുടെ യഥാർത്ഥ നാമം. പിന്നീട് സന്യാസം സ്വീകരിച്ച ഇവർ സിസ്റ്റർ മരിയ പേത്ര എന്ന നാമം സ്വീകരിച്ചു. ഇന്ത്യയിലെത്തിയ പേത്ര 1969-ൽ കണ്ണൂർ ജില്ലയിലെ പട്ടുവം കേന്ദ്രമാക്കിയാണ് സഭ ആരംഭിച്ചത്. 

1924 ജൂൺ 14-ന്‌ പശ്ചിമ ജർമനിയിലെ ഓൽഡെ എന്ന ഗ്രാമത്തിൽ ബർണാഡ്‌-പൗളാ റോസ്‌ ദമ്പതികളുടെ മൂന്നാമത്തെ മകളായി പേത്ര ജനിച്ചത്. 1946-ൽ കലാലയ വിദ്യാഭ്യാസം പൂർത്തിയാക്കി ഉർസുലൈൻ കോൺവന്റിൽ സന്യാസത്തിനായി ചേർന്നു. 1952 ജൂൺ 8-നു സഭാ വസ്‌ത്രം സ്വീകരിച്ചു. 1956-ൽ ഹൂസ്റ്റണിൽ അധ്യാപികയായി ജോലിയിൽ പ്രവേശിച്ചു. 1957 സെപ്‌റ്റംബർ 27-നു നിത്യവ്രതവാഗ്‌ദാനം നടത്തി. 

1965-ൽ കോട്ടയം തെള്ളകം കാരിത്താസ്‌ ആശുപത്രിയിൽ ജോലി ചെയ്‌തിരുന്ന ഡോക്ടർ റോ ഡെയെ പരിചയപ്പെട്ടതു വഴിയാണ് സിസ്റ്റർ കേരളത്തിലെത്തിച്ചേർന്നത്. 1966 ജൂൺ 26-നു കാരിത്താസ്‌ സെക്കുലർ ഇൻസ്റ്റിറ്റ്യൂട്ടിൽ ഫോർമെറ്ററായി സിസ്റ്റർ നിയമിതയായി. ആത്മീയ ഗുരുവായ കുരിശുമല ആശ്രമത്തിലെ ഫാ. ബീഡുമായി ഭാവികാര്യങ്ങൾ ചർച്ച ചെയ്തതിൽ നിന്നും കോഴിക്കോട്‌ രൂപതാധ്യാക്ഷൻ ഡോ. ആൽദോ മരിയാ പത്രാണി പിതാവിനെ കണ്ട് സ്വന്തമായി സഭ സ്ഥാപിക്കാൻ അഌമതി തേടി. വിദേശ മിഷിനറിയായ ഫാ. എൽ.എം സുക്കോൾ ദാനമായി നല്‌കിയ തളിപ്പറമ്പിനടുത്ത്‌ പട്ടുവത്തെ പതിമൂന്നേക്കർ നിലത്ത് 1969 ജൂൺ 1-ന് എട്ടു സഹോദരിമാർക്കൊപ്പം ഒരു വീട്ടിൽ ദീനസേവന സഭയെന്ന സന്യാസസമൂഹത്തിനു രൂപം നൽകി. 

ഇന്ത്യയിലെ ഒൻപത് സംസ്ഥാനങ്ങളിലും വിദേശരാജ്യങ്ങളിലുമായി ദീനസേവന സഭയ്ക്ക് 90 ശാഖകൾ ഉണ്ട്. 2009 ജൂൺ 14-നാണ് പേത്രയെ കത്തോലിക്കാ സഭ ദൈവദാസിയായി പ്രഖ്യാപിച്ചത്. 1976-ൽ കൂത്തുപറമ്പിനു സമീപം മാനന്തേരിയിലുണ്ടായ വാഹനാപകടത്തിൽ മദർ മരണമടഞ്ഞു. പേത്രയുടെ വിശുദ്ധനാമകരണ നടപടികളുടെ ഭാഗമായി കബറിടം തുറന്നുള്ള പരിശോധന നടത്തി. 


</doc>
<doc id="209262" url="https://ml.wikipedia.org/wiki?curid=209262" title="കടയാറ്റുണ്ണിത്താൻ">
കടയാറ്റുണ്ണിത്താൻ

തിരുവിതാംകൂർ രാജാവ് ബാലരാമവർമ്മയുടെ കാലത്ത് അഞ്ചലിൽ ജീവിച്ചിരുന്ന ഒരു ജാലവിദ്യക്കാരനും പണ്ഡിതനുമായിരുന്നു കടയാറ്റുണ്ണിത്താൻ. കടയാറ്റുകുടുബാംഗമായിരുന്ന ഇദ്ദേഹം കടയാറ്റു വലിയ പോറ്റി എന്നും അറിയപ്പെട്ടിരുന്നു. ജ്യോതിഷപ്രകാരം ദേവഗണത്തിൽ പെട്ടിരുന്ന ഇദ്ദേഹം ദിവ്യചക്ഷുസുള്ള വ്യക്തിയായും ഇന്ദ്രജാലം, മഹേന്ദ്രജാലം, കൂടുവിട്ടുകൂടുമാറ്റം തുടങ്ങിയവ അഭ്യസിച്ചിരുന്നു എന്നും വിശ്വസിക്കപ്പെടുന്നു.

കടയാറ്റുണ്ണിത്താൻ പലധീരകൃത്യങ്ങളും ചെയ്തിട്ടുണ്ടെന്ന് പഴമക്കാർ വിശ്വസിക്കുന്നു. ശീമയിലുള്ള ജാലവിദ്യക്കാരൻ തിരുവനന്തപുരം പത്മനാഭസ്വാമിക്ഷേത്രത്തിലെ ദർഭക്കുളം ചെറുപട്ടണമാക്കിയശേഷം കൗതുകവസ്തക്കൾ വില്പനയ്ക്കു നിരത്തി എന്നും ആളുകൾ വാങ്ങാൻ വന്നില്ല എന്നുമാണ് വിശ്വാസം.ഇത് നാടിന്റെ അഭിമാനപ്രശ്നമായി മാറുകയും കടയാറ്റുണ്ണിത്താൻ രാജാവിനെ മുഖംകാണിച്ച ശേഷം തന്റെ പക്കൽ കരുതിയിരുന്ന കുരുത്തോലകൊണ്ട് ഒരു കുതിരയെയും പനയോലകൊണ്ട് കുറെ നാണയങ്ങളും സൃഷ്ടിച്ച ശേഷം ഒരു കിണ്ടിയിൽ കുറച്ചുവെള്ളം എടുത്ത് ജപിച്ച് കുതിരക്ക് ജീവൻ നൽകിയ ശേഷം കുതിരപുറത്തി കയറി പട്ടണം മൂന്ന് തവണ പ്രദക്ഷിണം ചെയ്ത് ജാലവിദ്യകൊണ്ട് നിർമ്മിതമായ പട്ടണം അദൃശ്യമാക്കി.
പിന്നീട് ഒരിക്കൽ കള്ളന്മാർ പെരുകിയ സമയത്ത് സർവാഭരണവിഭൂഷിതനായി ഊട്ട് പറമ്പ് എന്ന വെളിമ്പ്രദേശത്ത് ഒരു കട്ടിൽ കൊണ്ടുവന്നിട്ട് കിടന്നു. അർദ്ധരാത്രിയായപ്പോൾ തസ്കരന്മാർ വന്ന് കട്ടിലിൽ കിടന്ന ഉണ്ണിത്താനേയും വഹിച്ചുകൊണ്ട് ഒരു വിജനപ്രദോശം ലാക്കാക്കി യാത്രയായി. പക്ഷേ ഊട്ടുപറമ്പിൽ നിന്ന്കടയാറ്റു കളരിയിലേക്കും തിരിച്ച് ഊട്ടുപറമ്പിലേക്കും മാത്രമേ ചലിക്കാൻ കഴിയൂവെന്ന് ബോധ്യമായപ്പോൾ ഉണ്ണിത്താനോട് ക്ഷമാപണം ചെയ്തു വന്ന വഴിയേ കടന്നു. അതോടെ മോഷ്ടാക്കളുടെ ശല്യം അവസാനിച്ചു.
യുദ്ധത്തിൽ പരാജയപ്പെട്ട വേലുത്തമ്പി മുളവന വഴി കല്ലടയിലൂടെ ചില ഊടുവഴികളിലൂടെയാണ് മണ്ണടിയിലേക്ക് രക്ഷപ്പെട്ടത്. ഈ യാത്രയ്ക്കിടയിൽ മുളവന കടയാറ്റ് ഉണ്ണിത്താന്മാരുടെ വീട്ടിൽ അഭയം തേടിയ വേലുത്തമ്പിയെ രക്ഷിക്കാൻ കഴിയാത്തതിൽ മനംനൊന്ത് ഉണ്ണിത്താൻ ആത്മഹത്യ ചെയ്തു എന്നാണ് ചരിത്രം.


</doc>
<doc id="209263" url="https://ml.wikipedia.org/wiki?curid=209263" title="ഗവൺമെന്റ് എച്ച്. എസ്. എസ് &amp; വി. എച്ച്. എസ്. എസ്, അഞ്ചൽ ഈസ്റ്റ്">
ഗവൺമെന്റ് എച്ച്. എസ്. എസ് &amp; വി. എച്ച്. എസ്. എസ്, അഞ്ചൽ ഈസ്റ്റ്

കൊല്ലം ജില്ലയിൽ പത്തനാപുരം താലൂക്കിലെ അഞ്ചലിലാണ് ഗവൺമെന്റ് എൽ.പി. സ്കൂൾ, അഞ്ചൽ സ്ഥിതിചെയ്യുന്നു. അഞ്ചൽ ഗ്രാമപഞ്ചായത്തിലെ അദ്യത്തെ ഇംഗ്ലീഷ് മിഡിയം സ്കൂൾ ആയതിനാൽ അഞ്ചൽ ഇംഗ്ലീഷ് മീഡിയം സ്കുൾ എന്നും അറിയപ്പെടുന്നു.
ശ്രീമൂലം തിരുനാളിന്റെ അമ്മാവന്റെ കാലത്ത് കൊട്ടാരം സർവ്വാധികാരിയായിരുന്ന എച്ച്. ഹരിഹരയ്യർ, അഞ്ചലിലെ കുട്ടികൾക്ക് വിദ്യാഭ്യാസം നൽകുന്നതിന് കരപ്രമാണിമാരെ വിളിച്ചുകൂട്ടി ഒരു പള്ളിക്കൂടം അനുവദിപ്പിക്കുവാനുള്ള ശ്രമം നടത്തി. ഇതിന്റെ ഫലമായി അഞ്ചൽ പുളിമുക്കിൽ ഒരു പഴയ പുല്ല് മേഞ്ഞ പള്ളിക്കൂടം സ്ഥാപിതമായി. മലയാളം ക്ലാസുകൾ അന്ന് മൂന്നെണ്ണം മാത്രമേ ഉണ്ടായിരുന്നുള്ളൂ. ആനപ്പുഴയ്ക്കൽ കോരുതുസാറും (ഒന്നാം സാറും) വടക്കടത്തു അപ്പു അയ്യരും ആയിരുന്നു അന്നത്തെ പ്രധാന അധ്യാപകർ. ഈ സ്കൂൾ പിൽക്കാലത്ത് ഗവൺമെന്റ് എൽ.പി. സ്കൂൾ ആയി ഉയർത്തപ്പെട്ടു. പത്തനാപുരം താലൂക്കിനെ പ്രതിനിധീകരിച്ച് ശ്രീമൂലം അസംബ്ളിയിലേക്കു തെരഞ്ഞെടുക്കപ്പെട്ട ചട്ടനാഥ കരയാളരുടെയും കരപ്രമാണിമാരുടെയും ശ്രമഫലമാണ് ഇത് . അദ്ദേഹം സ്വന്തം ചെലവിൽ ഒരു പുല്ലമേഞ്ഞ സ്കൂൾ കെട്ടിടത്തിന്റെ പണി പൂർത്തിയാക്കി. 


</doc>
<doc id="209264" url="https://ml.wikipedia.org/wiki?curid=209264" title="കടയ്ക്കൽ ദേവീക്ഷേത്രം">
കടയ്ക്കൽ ദേവീക്ഷേത്രം

കൊല്ലം ജില്ലയിലെ കടക്കൽ പഞ്ചായത്തിൽ ആൽത്തറമൂട് എന്ന സ്ഥലത്തു സ്ഥിതിചെയ്യുന്ന പ്രധാന ക്ഷേത്രങ്ങളിലൊന്നാണ് കടയ്ക്കൽ ദേവി ക്ഷേത്രം. കടയ്ക്കലമ്മ എന്നപേരിലാണ് കടയ്ക്കൽ ദേവിക്ഷേത്രത്തിലെ മൂർത്തി അറിയപ്പെടുന്നത്. "പരാശക്തിയുടെ" അവതാരമായ "ഭദ്രകാളിയാണ്" കടയ്ക്കലമ്മ. ഉഗ്രഭാവത്തിലെന്നാണ് സങ്കൽപ്പം. ദേവിയുടെ തൃപ്പാദം (കടയ്ക്കൽ) എന്ന അർത്ഥത്തിലാണ് ഈ പ്രദേശത്തിന് കടയ്ക്കൽ എന്ന പേരു കിട്ടിയതെന്ന് കരുതുന്നു. നാനാജാതി മതസ്ഥരെയും ആകർഷിക്കുന്ന പ്രശസ്തമായ കടയ്ക്കൽ തിരുവാതിര ഉത്സവം ഈ ക്ഷേത്രവുമായി ബന്ധപ്പെട്ടാണ് എല്ലാ വർഷവും കുംഭമാസത്തിൽ ആഘോഷിക്കുന്നത്. ഇവിടെ പ്രതിഷ്ഠയില്ല എന്നതാണ് ഒരു പ്രത്യേകത.
അനവധി ആരാധനാലയങ്ങളും ക്ഷേത്ര സമുച്ചയങ്ങളും ഉള്ള കടയ്ക്കൽ ഗ്രാമത്തിലെ പ്രധാന ക്ഷേത്രങ്ങളിൽ ഒന്നാണ് കടയ്ക്കൽ ദേവി ക്ഷേത്രം. കടയ്ക്കലമ്മ എന്നറിയപ്പെടുന്ന ഈ ദേവിയുടെ തൃപ്പാദത്തിൻ കടയ്ക്കൽ എന്ന അർത്ഥത്തിലാണ് ഈ പ്രദേശത്തിന് കടയ്ക്കൽ എന്ന പേരു കിട്ടിയതെന്ന് വിശ്വസിക്കപ്പെടുന്നു. 

കൊല്ലം ജില്ലയിൽ നിലമേലിനും ചിതറയ്ക്കും ഇടയിലുള്ള കടയ്ക്കൽ എന്ന നഗരം കേരള ചരിത്രത്തിൽ അറിയപ്പെടുന്നത് കടയ്ക്കൽ വിപ്ലവം എന്നറിയപ്പെടുന്ന സ്വാതന്ത്ര്യസമരത്തിന്റെ പേരിലാണ്. സർ സി.പി ക്കെതിരെ പോരാടി സ്വന്തമായി ഒരു സ്റ്റേറ്റ് തന്നെ പ്രഖ്യാപിക്കുകയും ജനാധിപത്യത്തിലൂന്നിയ മന്ത്രിസഭ ഉണ്ടാക്കുകയും ചെയ്ത കടയ്ക്കൽ വിപ്ലവം സ്വാതന്ത്ര്യ സമര ചരിത്രത്തിലെ ഒരു സുപ്രധാന സംഭവമായിരുന്നു. ഈ മലയോരഗ്രാമത്തിന്റെ പ്രധാന ഉപജീവന മാർഗ്ഗം കൃഷിയും കാലിവളർത്തലുമാണ്. കടയ്ക്കൽ ചന്ത മലഞ്ചരക്കു വിൽപ്പനയ്ക്ക് പ്രസിദ്ധമാണ്. അനവധി ആരാധനാലയങ്ങളും ക്ഷേത്ര സമുച്ചയങ്ങളും ഉള്ള കടയ്ക്കൽ ഗ്രാമത്തിലെ പ്രധാന
ക്ഷേത്രങ്ങളിൽ ഒന്നാണ് കടയ്ക്കൽ ദേവി ക്ഷേത്രം. കടയ്ക്കൽ ദേശത്തെ നാനാജാതി മതസ്ഥരുടെ ഉത്സവമാണ് കടയ്ക്കൽ തിരുവാതിര.

പാണ്ടി നാട്ടിൽ നിന്നും രണ്ട് സ്ത്രീകൾ അഞ്ചലിൽ വന്നെന്നും അവരെ കണ്ട് സ്ഥലത്തെ പ്രമാണിയായ കടയാറ്റുണ്ണിത്താൻ കുടിയ്ക്കാൻ ഇളനീർ നൽകുകയും വിശ്രമിക്കാൻ തണലിനായി പാലകൊമ്പ് വയൽ വരമ്പിൽ നാട്ടി കൊടുക്കുകയും ചെയ്തു. രാത്രി ഉറങ്ങാൻ ഒഴിഞ്ഞ് കിടന്നൊരു വീടും ഏർപ്പാടാക്കി. പിറ്റേന്ന് ഉണ്ണിത്താൻ വന്ന് ന്നോക്കിയപ്പോൾ ഒരു സ്ത്രീയെ മാത്രമെ കണ്ടുള്ളൂ. ഉണ്ണിത്താന് അവിടെ ഒരു ദിവ്യാനുഭൂതി അനുഭവപ്പെട്ടു. ആ സ്ത്രീയും അവിടെ നിന്ന് ഉടൻ അപ്രത്യക്ഷമായി. ഉണ്ണിത്താന്റെ മൂന്നിൽ നിന്നും അപ്രത്യക്ഷയായ സ്ത്രീ പാണ്ടിയിൽ നിന്നും ചരക്കുമായി വന്ന ആളുടെ കൂടെ കടയ്ക്കൽ എത്തുകയും അവിടേ സ്വയംഭൂവാവുകയും ചെയ്തു എന്നാണ് ഐതിഹ്യം. കടയാറ്റിൽ അപ്രത്യക്ഷയായ സ്ത്രീ കടയാറ്റ് ഭഗവതി എന്ന പേരിൽ അറിയപ്പെട്ടു. കടയ്ക്കൽ ഭഗവതിയും കടയാറ്റ് ഭഗവതിയും സഹോദരീമാരായിരുന്നു എന്ന് കരുതുന്നു. സ്വയംഭൂവായ കടയ്ക്കൽ ദേവിയുടെ ദർശനം ദേവിയുടെ കിരീടമായ തിരുമുടിയിലൂടെ മാത്രമേ സാദ്ധ്യമാകൂ എന്നാണ് വിശ്വാസം.കടയ്ക്കൽ ദേവിക്ഷേത്രം, ശിവക്ഷേത്രം, തളിയിൽ ക്ഷേത്രം എന്നിവ കടയ്ക്കൽ ചിറ എന്നറിയപ്പെടുന്ന ക്ഷേത്രകുളത്തിൽ നിന്നും തുല്യ അകലത്തിൽ സ്ഥിതി ചെയ്യുന്നു. 
കടയ്ക്കൽ ഭഗവതി ക്ഷേത്തിലെ പൂജാരികൾ ബ്രാഹ്മണരല്ല. നെട്ടൂർ‌ കുറുപ്പന്മാരാണ് പൂജകൾ നടത്തുന്നത്. കടയാറ്റു കളരീക്ഷേത്രത്തിൽ ഒരു പ്രത്യേക പ്രതിഷ്ഠയില്ല. പീഠത്തെയാണ് ആരാദിച്ചു വരുന്നത്. ഭക്തജനങ്ങൾ നേർച്ചയായി നൽകിയിട്ടുള്ളവയുമുണ്ട്. പന്ത്രണ്ടു വർത്തിലൊരിക്കൽ കടയ്ക്കൽ ക്ഷേത്രത്തിൽ നിന്നും ഭഗവതിയുടെ തിരുമുടി ആഘോഷപൂർവ്വം എഴുന്നള്ളിച്ച് കടയുറ്റു കളരി ക്ഷേത്രസന്നിധിയിൽ എത്തിക്കുന്ന ഉത്സവമാണ് 'മുടിയെഴുന്നള്ളത്ത്'. ജ്യേഷ്ഠത്തി കടയ്ക്കൽ ഭഗവതിയും അനുജത്തി കളരി ഭഗവതിയുമായുള്ള പുനഃസമാഗമമാണിതെന്നാണ് സങ്കല്പം. രാജഭരണകാലത്തും മുടിയെഴുന്നള്ളത്ത് നടന്നിട്ടുണ്ട്. അഞ്ചൽ കളരി ഭഗവതിയുടെ തിരുനാളായ മീനമാസത്തിലെ തിരുവാതിര നാളിൽ പ്രസ്തുത ഉത്സവം ആരംഭിച്ച് ഏഴുദിവസക്കാലം നീണ്ടുനില്ക്കുന്നു.
വിഗ്രഹ പ്രതിഷ്ഠയില്ല.

പുരാതന കാലം മുതൽ പേരുകേട്ട കടക്കൽ ക്ഷേത്രക്കുളം പഞ്ചമഹാക്ഷേത്രങ്ങളുടെയിടയിൽ ആൽത്തറമൂട് കവലയ്ക്ക് സമീപം സ്ഥിതിചെയ്യുന്നു. മൂന്ന് ഏക്കറിൽ കൂടുതൽ സ്ഥലത്ത് വ്യാപിച്ച് കിടക്കുന്ന കുളത്തിൽ മുൻകാലത്ത് സ്ത്രീകൾക്ക് കുളിക്കാനായി കുളിപുരകൾ ഉണ്ടായിരുന്നു. ഉത്സവകാലങ്ങളിലും, മറ്റ് വിശോഷാൽ പൂജാ ദിവസങ്ങളിലും ഏറം, താഴം എന്നീ തറവാട്ടുകളിൽ നിന്നുംവരുന്ന സിത്രീകൾ ഈ കുളത്തിൽ നീരാടിയ ശേഷം പനവൂർ കൊട്ടാരത്തിൽ സൂക്ഷിച്ചിരുന്ന ആഭരണപ്പെട്ടിയിലുള്ള ആഭരണങ്ങളും ധരിച്ചു കൊണ്ടാണ് ക്ഷേത്ര ദർശനം നടന്നിരുന്നത് . ഹൈന്ദവാചാരം അനുസരിച്ച് ക്ഷേത്രക്കുളത്തിന് വളരെ പ്രാധാന്യമുണ്ട്. ഇപ്പോൾ ഉത്സവകാലങ്ങളിൽ ക്ഷേത്രച്ചിറയും പരിസരവും വൃത്തിയാക്കാറുണ്ട്.

അബ്രഹ്മണരാണ് പൂജാരികൾ എന്നതും കടയ്ക്കൽ ക്ഷേത്രത്തെ വ്യതസ്തമാക്കുന്നു. പീടികയിൽ സ്വയം ഭൂവായ ദേവിയുടെ ചൈതന്യം ആദ്യമായി കണ്ട നെട്ടൂർ കുറുപ്പിന്റെ പിൻ‌തലമുറക്കാരാണ് ശാന്തിക്കാർ.വിഗ്രഹമില്ല. അരി വച്ച് നിവേദ്യമില്ല. മലർ, പഴം എന്നിവയാണ് നിവേദ്യ വസ്തുക്കൾ. കുങ്കുമവും കളപ്പൊടിയും പ്രസാദമായി ലഭിക്കുന്നു.

കുംഭമാസത്തിലെ തിരുവാതിര കടയ്ക്കൽ ദേവിയുടെ തിരുനാളായി ആഘോഷിക്കുന്നു. ഏഴ് ദിവസം നീണ്ടു നിൽക്കുന്ന തിരുവാതിര ഉത്സവം വ്രതാനിഷ്ടികളായ ബാലന്മാരുടെ കുത്തിയോട്ടത്തോടേ ആരംഭിയ്ക്കുന്നു. മകയിരം നാളിലെ പൊങ്കാലയ്ക്ക് നാടിന്റെ വിവിധ ഭാഗങ്ങളിൽ നിന്നും വരുന്ന സ്ത്രീക്കൾ പൊങ്കാലയിട്ട് കടയ്ക്കലമ്മയുടെ അനുഗ്രഹം നേടുന്നു. കടയ്ക്കൽ പീടിക ക്ഷേത്രത്തിന് മുന്നിൽ പ്രകൃതി ദത്ത നിറങ്ങൾ ഉപയോഗിച്ച് ഭദ്രകാളി രൂപം വരയ്ക്കുന്ന കളമെഴുത്തും ഉത്സവാഘോഷത്തിൽ പെടുന്നു.

ഉത്സവത്തിന്റെ മറ്റൊരു പ്രത്യേകതയാണ് എടുപ്പ് കുതിരകൾ. ശില്പസുന്ദരമായ എടുപ്പു കുതിരകൾക്ക് കെട്ടുകാഴ്ചളും, കതിരുകാളകളും, നാടൻ കലാരൂപങ്ങളും അകമ്പടി സേവിക്കുന്നു. 40 മുതൽ 80 അടി വരെ ഉയരവും 10 അടി വീതിയും ഉള്ള കൂറ്റൻ കുതിരകളെ തോളിലേറ്റി അമ്പലം പ്രദക്ഷിണവും എഴുന്നുള്ളത്തും നടത്തുന്നത് വ്രതാനുഷ്ടികളായ നൂറുകണക്കിനു ഭകതന്മാർ തോളിൽ ചുമന്നാണ്.

കടയ്ക്കൽ ക്ഷേത്രത്തിൽ നിന്നും എഴുന്നുള്ളത്ത് പുറപ്പെട്ട് പീടിക ദേവി ക്ഷേത്രത്തിലെത്തി , അവിടെ നിന്നും മൂന്നാമത്തെ കുതിരയെ കെട്ടുന്ന കിളിമരം കാവിലെത്തി നാളികേരമുടച്ചതിനു ശേഷമാണ് കുതിരയെടുപ്പ് ആരംഭിക്കുന്നത്. പല ഭാഗങ്ങളിൽ നിന്നും വരുന്ന കെട്ടു കാഴ്ചകൾ രാത്രിയോടെ അമ്പല മുറ്റത്തെത്തുന്നു. അവസാന ദിവസം, പണ്ട് നടന്നിരുന്ന മൃഗബലിയ്ക്ക് പ്രതീകമായി കുബളങ്ങ വെട്ടി അർപ്പിക്കുന്ന ഗുരുതിയോടെ ഉത്സവം സമാപിക്കുന്നു.

കടയ്ക്കൽ ഭഗവതി ക്ഷേത്രത്തിലെ ഉത്സവാഘോഷമാണ് കടയ്ക്കൽ ഭഗവതി മുടിയെഴുന്നള്ളത്ത്. അഞ്ചൽ ആറുകരക്കാരും കടയ്ക്കൽ പ്രദേശത്തുകാരും ചേർന്നാണ് മുടിയെഴുന്നള്ളത്ത് നടത്തുന്നത്. .
മുടിയെഴുന്നെള്ളത്ത് നടത്തുവാനുള്ള സമ്മതം വാങ്ങാനായി അഞ്ചൽ കരക്കാർ കടക്കൽ കരക്കാരെ സമീപീക്കുന്നു. അഞ്ചൽ ആറ് കരക്കാർ ഒത്തുകൂടി തീരുമാനങ്ങൾ കൈകൊണ്ടാണ് മുടിയെഴുന്നള്ളത്ത് നടത്താനുള്ള തീരുമാനങ്ങൾ എടുക്കുന്നത്. കുറുക്കോട്, പുത്തൻ വീട്, പനവീട്ടിൽ, ചാമക്കാല, കുരുവിള, ചെറുവള്ളി, കാരായിക്കോണം എന്നിവ ഏറം കരയിലും പുലിയത്തു, കിഴക്കതിൽ കോമളത്ത് തെക്കേതിൽ എന്നിവ അഗസ്ത്യക്കോട് കരയിലും നെടുങ്ങോട്ട്, പുത്താറ്റ് കൈപള്ളിൽ നെല്ലിത്താരം ഇന ഇടമുളക്കയ്ക്കൽ കരയിലും,അറപ്പുര ഏരൂർകരയിലും, കണ്ണങ്കരനെല്ലിപള്ളി, പാലറ എന്നിവ അലയമൺ കരയിലും പെട്ടിരുന്നു. മുടിയെഴുന്നെള്ളത്തിനു മുന്നോടിയായി കുറ്റിയടി നടത്തിയിരുന്നു. എന്നാൽ പിൽക്കാലത്ത് ഈ ചടങ്ങ് വേണ്ടാ എന്നു വച്ചു. ഈ ചടങ്ങ് കാണാനായി ധാരാളമാൾക്കാർ വരാറുണ്ട്. ഉത്സവാകോഷത്തിന്റെ പ്രധാന ഇനം കെട്ടു കുതിരയായിരുന്നു. മുടിയെഴുന്നള്ളത്തിന്റെ ഏറ്റവും മുന്നിലായി ഭഗവതിയുടെ കിരീടമേത്നിയ രണ്ട് പേരുണ്ടാവും. 
അഞ്ചൽ തിരുമുടിയെഴുന്നള്ളത്തിനു കടയ്ക്കൽ ദേവിക്ഷേത്രത്തിൽ ആചാരവിധിപ്രകാരമുള്ള ഒരുക്കങ്ങൾ പൂർത്തിയായതിനുശേഷം ചടങ്ങുകളോടുകൂടി മുടിപ്പുര തുറക്കുന്നു. വ്രതം നിന്ന് മുടിയേറ്റുകാർ ദേവിയുടെ മൂന്ന് മുടികൾ എടുത്ത് പ്രധാന വേദിയിൽ ആ സമയം ആഘോഷ പരിപാടികൾ അരങ്ങേറുന്നു. രാജകൊട്ടാരത്തിൽ നിന്നും വിട്ട്കിട്ടിയിരുന്നതും ഇപ്പോൾ സർക്കാർ നൽകുന്നതും ആയ അശ്വരൂപസേന മുന്നിൽ നിരക്കുന്നു. ഏറ്റവും മുന്നിൽ കൊടിയുമായി വേലൻ നടക്കുന്നു. തൊട്ടുപിന്നിൽ വഴി വൃത്തിയാക്കാൻ ചൂലുമായി അണികൾ നിരക്കും. വൃത്തിയാക്കിയ വീഥിയിൽ കടൽജലം തളിക്കുന്നു. തുടർന്ന് പൂക്കൾ വിതറുന്നു. തുടർന്ന് അതിലൂടെ തിരുമുടിയേറ്റുകാർ നീങ്ങുന്നു. അവർക്കു പുറകിലായി ആഘോഷത്തിനകമ്പടി സേവിക്കാൻ വിവിധ ഫ്ളോട്ടുകൾ നിരക്കും.

ആദ്യമായി മുടിയെഴുന്നള്ളത്ത് നടത്തുവാനുള്ള സമ്മതത്തിനായി അഞ്ചൽ കരക്കാർ കടയ്ക്കൽ കരക്കാരെ രേഖാമൂലം സമീപിക്കുന്നു. അഞ്ചൽ ആറുകരക്കാർ ചേർന്ന് തീരുമാനങ്ങൾ എടുക്കുന്നു. അവരിൽ പ്രധാനികൾ പ്രാഥമിക ചർച്ചകൾക്കു ശേഷം കടയ്ക്കൽ കരക്കാരെ സമീപിക്കുകയും ഇരുകൂട്ടരും മുടിയെഴുന്നള്ളത്തിനു വേണ്ട ക്രമീകരണങ്ങൾ ആരംഭിക്കുകയും ചെയ്യുന്നു. 
പന്ത്രണ്ട് വർഷത്തിലൊരിക്കലാണ് മുടിയെഴുന്നള്ളത്ത് നടക്കുന്നത്.പല പരീക്ഷണ ഘട്ടങ്ങളിലും സാക്ഷാൽ ശിവൻ വേഷം മാറി വന്നിട്ടുണ്ട്. 



</doc>
<doc id="209265" url="https://ml.wikipedia.org/wiki?curid=209265" title="എഡ്വാർഡോ ഡാറ്റോ ഇറാഡിയർ">
എഡ്വാർഡോ ഡാറ്റോ ഇറാഡിയർ

എഡ്വാർഡോ ഡാറ്റോ ഇറാഡിയർ സ്പെയിനിലെ ലാ കൊറൂണ എന്ന സ്ഥലത്ത് 1856 ആഗസ്റ്റ് 12-ന് ജനിച്ചു. സ്പെയിനിലെ രാഷ്ട്രീയനേതാവായ ഇദ്ദേഹം മൂന്നു തവണ പ്രധാനമന്ത്രിപദം അലങ്കരിച്ചിട്ടുണ്ട്.

1892-ൽ ആഭ്യന്തര വകുപ്പിൽ അണ്ടർ സെക്രട്ടറിയായും 1899-ൽ ഈ വകുപ്പിനുവേണ്ടിയുളള മന്ത്രിയായും പ്രവർത്തിച്ചു. ഈ ഘട്ടത്തിൽ തൊഴിൽ രംഗത്ത് നിരവധി പരിഷ്ക്കാരങ്ങൾ നടപ്പാക്കുവാൻ ഇദ്ദേഹം നേതൃത്വം നൽകിയിരുന്നു. വർക്കേഴ്സ് കോമ്പൻസേഷൻ ആക്റ്റ് ഇക്കൂട്ടത്തിൽ എടുത്തു പറയാവുന്നതാണ്. ഇദ്ദേഹം 1902-ൽ നീതിന്യായ മന്ത്രിയാവുകയും 1907-ൽ മാഡ്രിഡിലെ മേയറാവുകയും ചെയ്തു.

1913 മുതൽ 21 വരെ സ്പാനിഷ് കൺസർവേറ്റിവ് പാർട്ടിയുടെ നേതൃത്വവും വഹിച്ചു. പാർട്ടി നേതൃത്വത്തിലുണ്ടായിരുന്ന അന്റോണിയോ മൗറ 1913-ൽ കൺസർവേറ്റിവ് പാർട്ടി മന്ത്രിസഭ രൂപവത്കരിക്കുവാൻ വിസമ്മതിച്ചതിനെത്തുടർന്ന് ഡാറ്റോ പ്രധാനമന്ത്രിയായി അധികാരമേറ്റു. ഇതിനോടനുബന്ധിച്ചുളള അഭിപ്രായ വ്യത്യാസങ്ങൾ പാർട്ടിയിൽ രണ്ടു ഗ്രൂപ്പുകൾ ഉടലെടുക്കുന്നതിലേക്കു നയിക്കുകയും ഡാറ്റോ അതിൽ ഒരു ഗ്രൂപ്പിനു നേതൃത്വം നൽകുകയും ചെയ്തു. ഈ പ്രശ്നങ്ങൾ ഭരണരംഗം കാര്യക്ഷമമാക്കുന്നതിനു തടസ്സമായി തീർന്നിരുന്നു. ഒന്നാം ലോകയുദ്ധകാലത്ത് ഡാറ്റോ സ്പെയിനിനെ നിഷ്പക്ഷമാക്കി നിലനിറുത്തുകയാണുണ്ടായത്. ഇദ്ദേഹം 1915 വരെ പ്രധാനമന്ത്രിയായി തുടർന്നു. പിന്നീട് 1917 ജൂൺ മുതൽ ഒക്ടോബർ വരെ ഇദ്ദേഹം വീണ്ടും പ്രധാനമന്ത്രിപദത്തിലെത്തി. ഇക്കാലത്തുണ്ടായ സമരങ്ങളും മറ്റ് രാഷ്ട്രീയ അസ്വസ്ഥതകളും തുടച്ചുനീക്കുന്നതിനുളള നടപടികളുടെ ഭാഗമായി ഇദ്ദേഹം പാർലമെന്റ് പിരിച്ചു വിടുകയും ഭരണഘടനാനുസൃതമായി പൌരൻമാർക്കു ലഭ്യമായിരുന്ന അവകാശങ്ങളിൽ ചിലത് നിർത്തലാക്കുകയും ചെയ്തു. 1920-ൽ മൂന്നാമത്തെ തവണ പ്രധാനമന്ത്രിയാകുവാൻ ഇദ്ദേഹത്തിന് അവസരം ലഭിച്ചു. കൺസർവേറ്റിവ് പാർട്ടിയിൽ ഐക്യം പുനഃസ്ഥാപിക്കുന്നതിന് ഇദ്ദേഹം തീവ്രശ്രമം നടത്തി.1921 മാർച്ച് 8-ന് മാഡ്രിഡിൽ വച്ചുണ്ടായ ഭീകരവാദികളുടെ ബോംബാക്രമണത്തിൽ ഡാറ്റോ കൊല്ലപ്പെട്ടു.



</doc>
<doc id="209281" url="https://ml.wikipedia.org/wiki?curid=209281" title="എൻ. രാമകൃഷ്ണൻ">
എൻ. രാമകൃഷ്ണൻ

മുൻമന്ത്രിയും കോൺഗ്രസ് സേവാദൾ സംസ്ഥാന ചെയർമാനുമായിരുന്നു എൻ. രാമകൃഷ്ണൻ(13 മാർച്ച് 1941 - 1 ഒക്ടോബർ 2012). നാലും ഒൻപതും കേരള നിയമ സഭകളിലെ അംഗമായിരുന്നു. 1991-ലെ കരുണാകരൻ മന്ത്രിസഭയിൽ തൊഴിൽ വകുപ്പ് മന്ത്രിയായിരുന്നു. മന്ത്രി കെ.പി.വിശ്വനാഥൻ രാജിവെച്ചപ്പോൾ കുറച്ചുകാലം വനംവകുപ്പും കൈകാര്യം ചെയ്തു. 
കണ്ണൂർ അഞ്ചരക്കണ്ടി മാമ്പ നാവത്ത് വീട്ടിൽ കോമത്ത് രാഘവന്റെയും നാരായണിയുടെയും മൂത്ത മകനായി ജനിച്ചു. ഇ. എസ്.എൽ.സി പഠിച്ചു. ബീഡിത്തൊഴിലാളിയായാണ് ജീവിതം തുടങ്ങിയത്. 1965-66ൽ ബീഡിത്തൊഴിലാളി യൂണിയൻ (ഐ.എൻ.ടി.യു.സി.) പ്രവർത്തനങ്ങൾക്ക് നേതൃത്വം നൽകി. അഞ്ചരക്കണ്ടി മണ്ഡലം കോൺഗ്രസ് സെക്രട്ടറിയായി തിരഞ്ഞെടുക്കപ്പെട്ട അദ്ദേഹം തുടർന്ന് യൂത്ത് കോൺഗ്രസ് ജില്ലാ സെക്രട്ടറി, കെ.പി.സി.സി. സെക്രട്ടറി, അവിഭക്ത കണ്ണൂർ ഡി.സി.സി. പ്രസിഡന്റ്, കെ.പി.സി.സി. സംസ്ഥാന ജനറൽ സെക്രട്ടറി എന്നീ പദവികൾ വഹിച്ചു. 1971ലാണ് കണ്ണൂർ ഡി.സി.സി. പ്രസിഡന്റായത്. ഡി.സി.സി.ക്ക് പുതിയ മന്ദിരമൊരുക്കിയത് രാമകൃഷ്ണൻ പ്രസിഡന്റായിരുന്നപ്പോഴാണ്. 1970ൽ എടക്കാട്ടുനിന്ന് ട്രേഡ് യൂണിയൻ നേതാവ് സി.കണ്ണനെ പരാജയപ്പെടുത്തി ആദ്യമായി നിയമസഭയിലെത്തി. 1977ലും അവിടെ മത്സരിച്ചെങ്കിലും തോറ്റു. 

1978ൽ കോൺഗ്രസ് പിളർന്നപ്പോൾ ഇന്ദിരാഗാന്ധിയോടൊപ്പമായിരുന്നു രാമകൃഷ്ണൻ. 1980ലെ ലോക്‌സഭാ തിരഞ്ഞെടുപ്പിൽ കണ്ണൂരിൽനിന്ന് മത്സരിച്ചെങ്കിലും എൽ.ഡി.എഫിലെ കോൺഗ്രസ് സ്ഥാനാർഥി കെ.കുഞ്ഞമ്പുവിനോടു തോറ്റു. '82ൽ മഞ്ചേശ്വരത്ത് മത്സരിച്ച അദ്ദേഹം സി.പി.ഐ.യിലെ ഡോ.സുബ്ബറാവുവിനോടും പരാജയപ്പെട്ടു. '91ൽ കണ്ണൂർ സീറ്റിൽനിന്ന് ജയിച്ച് മന്ത്രിയായി. '91 ജൂലായ് 22 മുതൽ '95 മാർച്ച് 16 വരെ മന്ത്രിയായി തുടർന്നു. '96ൽ കണ്ണൂരിൽ സീറ്റ് നിഷേധിച്ചപ്പോൾ സി.പി.എം. പിന്തുണയോടെ കോൺഗ്രസ് വിമതനായി മത്സരിച്ചെങ്കിലും കെ.സുധാകരനോടു തോറ്റു. പാർട്ടിയിൽനിന്നു പുറത്തായ രാമകൃഷ്ണൻ നാലുവർഷത്തിനുശേഷം വീണ്ടും സംഘടനയിൽ തിരിച്ചെത്തി.

യൂത്ത് കോൺഗ്രസ്സ് ജനറൽ സെക്രട്ടറി, കണ്ണൂർ ഡി.സി.സി അംഗം, കണ്ണൂർ മുനിസിപ്പാലിറ്റി വികസന കോർപ്പറേഷൻ ചെയർമാൻ എന്നീ നിലകളിൽ പ്രവർത്തിച്ചു. കണ്ണൂർ നഗരസഭാ ചെയർമാനായിരുന്നു. സംസ്ഥാന ചെയർമാൻമാരുടെ ചേംബേഴ്‌സ് ചെയർമാനായും പ്രവർത്തിച്ചു. ഹാൻവീവ് ചെയർമാൻ, ഖാദിബോർഡംഗം എന്നീ നിലകളിലും പ്രവർത്തിച്ചിട്ടുണ്ട്. 

ഹൃദയാഘാതത്തെത്തുടർന്ന് 2012, ഒക്ടോബർ ഒന്നിന് അന്തരിച്ചു.

യൂത്ത് കോൺഗ്രസ്സ് ജനറൽ സെക്രട്ടറി, കണ്ണൂർ ഡി.സി.സി അംഗം, കണ്ണൂർ മുനിസിപ്പാലിറ്റി വികസന കോർപ്പറേഷൻ ചെയർമാൻ എന്നീ നിലകളിൽ പ്രവർത്തിച്ചു.

</doc>
<doc id="209283" url="https://ml.wikipedia.org/wiki?curid=209283" title="പൂന്തുറ സിറാജ്">
പൂന്തുറ സിറാജ്

പി.ഡി.പി. സംസ്ഥാന വർക്കിംഗ് ചെയർമാനാണ് പൂന്തുറ സിറാജ്. തിരുവനന്തപുരം പൂന്തുറ സ്വദേശിയാണ്. മൂന്നു തവണ തിരുവനന്തപുരം കോർപ്പറേഷൻ കൌൺസിലർ ആയിരുന്നു. രണ്ടു തവണ പി.ഡി.പി. ലേബലിലും ഒരു തവണ സ്വതന്ത്ര സ്ഥാനാർത്ഥിയുമായാണ് സിറാജ് മത്സരിച്ചത്. 1995 ൽ മാണിക്യംവിളാകം വാർഡിൽ നിന്നും 2000 ൽ അമ്പലത്തറ വാർഡിൽ നിന്നും പി.ഡി.പി സ്ഥാനാർഥിയായി മൽസരിച്ച് തിരഞ്ഞെടുക്കപ്പെട്ടു. 2005 ൽ പി.ഡി.പിയിൽ നിന്ന് പുറത്താക്കപ്പെട്ട സമയത്ത് സ്വതന്ത്രനായാണ് പൂന്തുറ സിറാജ് പുത്തൻപള്ളി വാർഡിൽ മൽസരിച്ചത്.


</doc>
<doc id="209294" url="https://ml.wikipedia.org/wiki?curid=209294" title="വെന്നിക്കിഴങ്ങ്">
വെന്നിക്കിഴങ്ങ്

കാച്ചിലിന്റെ വർഗ്ഗത്തിൽപ്പെട്ട ചുറ്റിക്കയറുന്ന ഒരിനം വള്ളിച്ചെടിയാണ് വെന്നിക്കിഴങ്ങ്. . പൊടവക്കിഴങ്ങ്, പൊടിക്കിഴങ്ങ്, ബോളൻകണ്ടി, വെന്നി എന്നെല്ലാം അറിയപ്പെടുന്നു. ഔഷധസസ്യമാണ്. കിഴങ്ങുണ്ടാവും.



</doc>
<doc id="209297" url="https://ml.wikipedia.org/wiki?curid=209297" title="ദുഗ്ധഫേനി">
ദുഗ്ധഫേനി

ആസ്റ്റെറേസീ (Asteraceae) സസ്യകുടുംബത്തിൽപ്പെടുന്ന ഔഷധിയാണ് ദുഗ്ധഫേനി (dandelion) ശാസ്ത്രനാമം: "ടരക്സാക്കം ഒഫീസിനേൽ" (Taraxacum officinale). സംസ്കൃതത്തിൽ ദുഗ്ധഫേനി, പയസ്വിനി എന്നീ പേരുകളിൽ അറിയപ്പെടുന്നു.

ഇന്ത്യയിൽ 300-5400 മീ. ഉയരമുള്ള കുന്നിൻപ്രദേശങ്ങളിലാണ് ദുഗ്ധഫേനി വളരുന്നത്. ചിരസ്ഥായിയായ ഈ ഓഷധിയുടെ നാരായവേര് കട്ടിയേറിയതാണ്. സസ്യത്തിന്റെ എല്ലാ ഭാഗങ്ങളിലും പാൽപോലെയുള്ള കറ (latex) ഉണ്ടായിരിക്കും. ഇലകൾ മൂലജ(radical)ങ്ങളാണ്; ഇലഞെടുപ്പ് വളരെ ചെറുതായിരിക്കും. വിവിധ ആകൃതിയിൽ കാണപ്പെടുന്ന ഇലകൾ വീതി കുറഞ്ഞ് നീളം കൂടിയതും ദീർഘപിച്ഛാകാര(pinnatifid)ത്തിലുള്ളതുമായിരിക്കും. ദന്തുരമായ ഇലപ്പാളികൾ രേഖീയവും ത്രികോണാകൃതിയിലുള്ളതുമാണ്.

ജിഹ്വിത ഹെഡ് (ligulate head) പുഷ്പമഞ്ജരിയായിട്ടാണ് പുഷ്പങ്ങളുണ്ടാകുന്നത്. പുഷ്പങ്ങൾക്ക് മഞ്ഞനിറമാണ്. കായ്കൾ തിളക്കമുള്ള അക്കീനുകളാണ്. വിത്ത് പരന്നതും അരികുകൾ പാളികൾപോലെ ചെറുതായി വിഭജിക്കപ്പെട്ടിരിക്കുന്നതുമാണ്. വിത്തിന്റെ മുൻപകുതി മുള്ളുപോലെ രൂപാന്തരപ്പെട്ടിരിക്കുന്നതും അറ്റത്ത് വെളുത്ത രോമഗുച്ഛം ഉള്ളതുമാണ്.

ദുഗ്ധഫേനി സസ്യം സമൂലം ഔഷധമായുപയോഗിക്കുന്നു. കഫം, വാതം, പിത്തം, അൾസറുകൾ, ക്ഷയം, ഉദരരോഗങ്ങൾ, വിര, മലബന്ധം, നാഡീരോഗങ്ങൾ, പനി, ത്വഗ്രോഗങ്ങൾ, കുഷ്ഠം, സന്ധിവാതം, സന്ധിവീക്കം, മഞ്ഞപ്പിത്തം, കരൾരോഗങ്ങൾ, ക്ഷീണം തുടങ്ങിയവയ്ക്ക് ഔഷധങ്ങളുണ്ടാക്കാനാണ് ഈ ഔഷധി പ്രധാനമായും ഉപയോഗിക്കുന്നത്. കയ്പുരസമുള്ള ഈ സസ്യത്തിന്റെ ചാറ് ദഹനത്തെ ത്വരിതപ്പെടുത്തുകയും കൃമിയെ നശിപ്പിക്കുകയും ചെയ്യുന്നു. വിരേചനൌഷധമായും ഇത് ഉപയോഗിക്കാറുണ്ട്.


</doc>
<doc id="209300" url="https://ml.wikipedia.org/wiki?curid=209300" title="പ്രിതീഷ് നന്ദി">
പ്രിതീഷ് നന്ദി

ഇന്ത്യൻ ഇംഗ്ലീഷ് കവിയും ചിത്രകാരനും പത്രപ്രവർത്തകനുമാണ് പ്രിതീഷ് നന്ദി. 1951 ജനുവരി 15-ന് മഹാരാഷ്ട്രയിൽ ജനിച്ചു. സതീഷ് ചന്ദ്രനന്ദി, പ്രൊഫല്ല നളിനി നന്ദി എന്നിവരാണ് മാതാപിതാക്കൾ. കൊൽക്കത്തയിലെ പ്രസിഡൻസി കോളജിൽ വിദ്യാഭ്യാസം നേടിയശേഷം 1982-91 കാലയളവിൽ ടൈംസ് ഒഫ് ഇന്ത്യയുടെ പബ്ളിഷിങ് എഡിറ്ററായും ഇലസ്റ്റ്രേറ്റഡ് വീക്കിലി എഡിറ്ററായും സേവനമനുഷ്ഠിച്ചു. പിന്നീട് ഫിലിം ഫെയർ, ഫെമിന, സയൻസ് ടുഡേ, ധർമയുഗ് മുതലായ മാസികകളുടെ പ്രസാധനം ഏറ്റെടുത്തു.

ദൂരദർശനിലെ പ്രീതിഷ് നന്ദി ഷോയിലൂടെ ജനപ്രീതി നേടിയ നന്ദി അനേകം ടി.വി. പരിപാടികൾ അവതരിപ്പിച്ചു. 1993-ൽ ഒരു മീഡിയാ കമ്പനി ആരംഭിച്ചു. സ്വന്തം ചിത്ര പ്രദർശനങ്ങൾ നടത്തിയിട്ടുണ്ട്. 1996-ൽ ഇന്ത്യയിലെ ആദ്യത്തെ സൈബർ കഫെ ആരംഭിച്ചു. 1998-ൽ രാജ്യസഭാംഗമായ ഇദ്ദേഹം നാഷണൽ ടൂറിസം ബോർഡിലും പല പാർലമെന്ററി കമ്മിറ്റികളിലും അംഗമായിട്ടുണ്ട്. 
നാല്പതിലേറെ കവിതാസമാഹാരങ്ങൾ പ്രസിദ്ധപ്പെടുത്തിയിട്ടുണ്ട്. "ഓഫ് ഗോഡ്സ് ആൻഡ് ഒലീവ്സ്"(1967) ഓൺ അയ്ദർ സൈഡ് ഒഫ് അരഗൻസ് (1968), ഫ്രം ദി ഔട്ടർ ബാങ്ക് ഒഫ് ദ് ബ്രഹ്മപുത്ര (1969), മാഡ്നസ് ഈസ് ദ് സെക്കൻഡ് സ്ട്രോക്ക് (1971), ദ് പോയട്രി ഒഫ് പ്രീതിഷ് നന്ദി (1973), ലോൺ സോങ് സ്ട്രീറ്റ് (1975), ഇൻ സീക്രഡ് അനാർക്കി (1979), ദ് നോ വെയർ മാൻ (1977) മുതലായവയാണ് മുഖ്യ കവിതാസമാഹാരങ്ങൾ.
ഇന്ത്യൻ പോയട്രി ഇൻ ഇംഗ്ലീഷ് ടുഡേ (1973), മോഡേൺ ഇന്ത്യൻ പോയട്രി (1974) തുടങ്ങി ഏതാനും കവിതാ സമാഹരങ്ങൾ എഡിറ്റ് ചെയ്തു പ്രസിദ്ധീകരിച്ചിട്ടുണ്ട്. അമൃതാപ്രീതം, കൈഫിആസ്മി, സമർസെൻ, അജ്ഞേയ മുതലായവരുടെ കവിതകൾ ഇംഗ്ളീഷിലേക്കു പരിഭാഷപ്പെടുത്തിയിട്ടുമുണ്ട്. കബീറിന്റെയും മീരാഭായിയുടെയും സ്തുതിഗീതങ്ങളും ഇദ്ദേഹത്തിന്റെ പരിഭാഷകളിൽ ഉൾപ്പെടുന്നു. ഒരു കവിതാനാടകവും ഇദ്ദേഹത്തിന്റേതായുണ്ട്. പ്രീതിഷ് നന്ദിയുടെ കവിതകളിലെ ഗാനാത്മകത അനുവാചകരെ ഏറെ ആകർഷിക്കുന്ന ഒരു ഘടകമാണ്. ഭാവാത്മകത തുളുമ്പുന്ന അനേകം ഗദ്യകവിതകളും ഇദ്ദേഹം രചിക്കുകയുണ്ടായി. 
നാഷണൽ സയൻസ് ടാലന്റ് സ്കോളർ (1964), ശ്രീകാന്ത് വർമ അവാർഡ് ഫോർ ജേർണലിസം (1988), ഔട്ട്സ്റ്റാൻഡിങ് സിറ്റിസൺ അവാർഡ് (1986, 92), വിജയരത്ന അവാർഡ് (1989) പ്രിയദർശിനി അവാർഡ് (1990), ഫ്രീഡം ഒഫ് ഇൻഫർമേഷൻ അവാർഡ് (1990) മുതലായ ബഹുമതികൾക്കു പുറമേ 1977-ൽ പദ്മശ്രീ പുരസ്കാരവും ലഭിക്കുകയുണ്ടായി.


</doc>
<doc id="209302" url="https://ml.wikipedia.org/wiki?curid=209302" title="നിർദേശകതത്ത്വങ്ങൾ">
നിർദേശകതത്ത്വങ്ങൾ

ഇന്ത്യൻ ഭരണഘടനയുടെ നാലാം ഭാഗത്ത് ഉൾച്ചേർത്തിരിക്കുന്ന 36 മുതൽ 51 വരെയുള്ള അനുച്ഛേദങ്ങളാണ് നിർദ്ദേശകതത്ത്വങ്ങൾ. മാർഗനിർദ്ദേശക തത്ത്വങ്ങൾ എന്ന പേരിൽ അറിയപ്പെടുന്ന ഇവ ഭരണനിർവ്വഹണത്തിലും നിയമനിർമ്മാണത്തിലും ഭരണകൂടം പാലിക്കേണ്ട നിർദ്ദേശങ്ങളാണ്. ഒരു ക്ഷേമരാഷ്ട്രം എന്ന നിലയിൽ രാജ്യത്തിന്റെ ലക്ഷ്യങ്ങളായി അവയെ കണക്കാക്കിയിരിക്കുന്നു. രാഷ്ട്രത്തിന്റെ പ്രവർത്തനമേഖലകളായ സാമ്പത്തിക-സാമൂഹിക-നൈയാമിക-വിദ്യാഭ്യാസ-അന്താരാഷ്ട്ര. മേഖലകളെയെല്ലാം സ്പർശിക്കുന്ന വിപുലമായ ഒരു മണ്ഡലത്തെയാണ് നിർദ്ദേശകതത്ത്വങ്ങൾ ഉൾക്കൊള്ളുന്നത്.

ഫ്രഞ്ച് വിപ്ലവം മുതലേ രാഷ്ട്രീയ സ്വാതന്ത്ര്യവും സാമൂഹ്യനീതിയും തമ്മിലുള്ള അഭേദ്യബന്ധം അംഗീകരിക്കപ്പെട്ടിരുന്നു. ശാശ്വത സമാധാനത്തിനടിസ്ഥാനം സാമൂഹ്യനീതിയാണെന്ന് രണ്ടാം ലോകയുദ്ധത്തിനുശേഷമുണ്ടായ ഉടമ്പടികൾ വ്യക്തമാക്കുന്നുണ്ട്. അത്തരം വ്യവസ്ഥകൾ എല്ലാം തന്നെ കോടതിയുടെ പിൻബലത്തോടെ നടപ്പാക്കാൻ പറ്റാത്തവയാകാമെന്ന ധാരണയും പരക്കെയുണ്ടായിരുന്നു. അതോടൊപ്പംതന്നെ, അവ ഭരണകൂടങ്ങളെ സംബന്ധിച്ചിടത്തോളം അനുവർത്തിക്കപ്പെടേണ്ട ഒരു പ്രതിജ്ഞയുടെ സ്വഭാവം ഉൾക്കൊള്ളുകയും ചെയ്യുന്നു.

1937-ൽ രൂപീകൃതമായ ഐറിഷ് ഭരണഘടന ഇക്കാര്യത്തിൽ ഒരു മാതൃകയായി. അവിടെ മൗലികാവകാശങ്ങളും മാർഗനിർദ്ദേശകതത്ത്വങ്ങളും തമ്മിൽ വേർതിരിച്ചുകൊണ്ടുള്ള സമീപനമാണുണ്ടായത്. അതിന്റെ സ്വാധീനത്തിൽ സ്വതന്ത്ര ഇന്ത്യയിൽ രൂപീകരിച്ച ടി.ബി. സപ്രൂകമ്മിറ്റി പുതിയ ഭരണഘടനയിൽ കോടതിവഴി നടപ്പാക്കാവുന്നതും അല്ലാത്തതുമായ രണ്ടുതരം അവകാശങ്ങൾ ഉൾപ്പെടുത്തണമെന്നു ശിപാർശ ചെയ്തു. രണ്ടാമത്തെ വിഭാഗത്തെപ്പറ്റി എതിരഭിപ്രായവും സമിതിയിൽ ഉണ്ടായിരുന്നു. എന്നാൽ വിശദചർച്ചകൾക്കുശേഷം അംഗീകരിക്കപ്പെട്ട ഭരണഘടനയിൽ നിർദ്ദേശകതത്ത്വങ്ങളെ വിവിധ ഭാഗങ്ങളായി വിഭജിച്ചിട്ടുണ്ട്. ആദ്യത്തേതിൽ കോടതിവഴി അവകാശമായി നടപ്പിലാക്കാവുന്ന മൗലികാവകാശങ്ങളും രണ്ടാമത്തേതിൽ കോടതി വഴി നടപ്പിലാക്കാൻ കഴിയണമെന്നില്ലാത്ത മാർഗനിർദ്ദേശകതത്ത്വങ്ങളും ഉൾപ്പെടുത്തി. ക്ഷേമരാഷ്ട്രം എന്ന ആശയം സ്വീകരിച്ചുകൊണ്ടു ജനങ്ങളുടെ ക്ഷേമവും ഐശ്വര്യവും ഉറപ്പുവരുത്തേണ്ടതു രാജ്യത്തിന്റെ കടമയായി പ്രഖ്യാപിച്ചു. രാജ്യത്തിന്റെ പ്രത്യേക സാഹചര്യങ്ങൾക്കനുയോജ്യമായ സാമ്പത്തികവും സാമൂഹികവുമായ ചില തത്ത്വങ്ങളാണു മാർഗനിർദ്ദേശകതത്ത്വങ്ങളായി അംഗീകരിക്കപ്പെട്ടത്. സമിതി സ്വീകരിച്ച സമീപനത്തെ ന്യായീകരിച്ചുകൊണ്ടു ഡോ. അംബേദ്കർ പറഞ്ഞത്, ഭരണഘടയുടെ പ്രധാനലക്ഷ്യം ദ്വിമുഖമാണെന്നും അവ രാഷ്ട്രീയ ജനാധിപത്യവും സാമ്പത്തിക ജനാധിപത്യവും ഉറപ്പുവരുത്തുകയാണെന്നുമാണ്. നാലാം ഭാഗത്തിന്റെ മൊത്തം ഉള്ളടക്കത്തെ മൂന്നുവിഭാഗമായി തരംതിരിച്ചിട്ടുണ്ട്. നാലാം ഭാഗത്തിലെ പ്രധാന തത്ത്വങ്ങൾ ഇപ്രകാരമാണ്:

ജനങ്ങളുടെ ക്ഷേമൈശ്വര്യങ്ങൾക്കുവേണ്ടി നിലകൊള്ളുന്ന ഒരു സാമൂഹ്യക്രമം കാത്തുസൂക്ഷിച്ചു നിലനിർത്തുക (38-ാം വകുപ്പ്); എല്ലാവർക്കും തുല്യാവസരം എന്ന അടിസ്ഥാനത്തിൽ നിയമവ്യവസ്ഥയുടെ പ്രയോഗം നീതി പ്രദാനം ചെയ്യുന്നുവെന്ന് രാഷ്ട്രം ഉറപ്പുവരുത്തുക മാത്രമല്ല, ഉചിതമായ നിയമനിർമ്മാണം വഴിയോ മറ്റുവിധത്തിലോ സൗജന്യ നിയമ സഹായത്തിനും സൗകര്യമുണ്ടാക്കേണ്ടതും അങ്ങനെ, സാമ്പത്തികമോ മറ്റ് ഏതെങ്കിലും വിധത്തിലോ ഉള്ള അവശതകൾ കാരണം ഏതെങ്കിലും പൗരന് നീതി നിഷേധിക്കപ്പെടുവാനുള്ള അവസരം ഉണ്ടാകുന്നില്ല എന്ന് ഉറപ്പുവരുത്തുകയും ചെയ്യുക (39-ാം വകുപ്പ്).

എല്ലാ പൗരന്മാർക്കും ജീവിക്കാൻ മതിയായ ഉപാധികൾ ഉറപ്പുവരുത്തുക; സമൂഹത്തിന്റെ ഭൗതിക സമ്പത്ത് പൊതു നന്മയ്ക്കുതകത്തക്കവണ്ണം ശരിയായി വിതരണം ചെയ്യുക; പൊതു ഗുണത്തിന് ഹാനികരമായവിധത്തിൽ ധനം 
കുന്നുകൂടുന്നതിനെ തടയുക; സ്ത്രീക്കും പുരുഷനും തുല്യ ജോലിക്കു തുല്യവേതനം അനുവദിക്കുക; തൊഴിലാളികളുടെ ആരോഗ്യവും ദേഹശക്തിയും പരിരക്ഷിക്കുകയും പൗരന്മാരെ അവരുടെ പ്രായത്തിനും ശക്തിക്കും ചേരാത്ത തൊഴിലുകളിൽ പ്രവേശിക്കാൻ നിർബന്ധിക്കപ്പെടുന്ന സാഹചര്യം ഒഴിവാക്കുകയും ചെയ്യുക, ആരോഗ്യകരമായ രീതിയിലും സ്വാതന്ത്ര്യബോധവും ആത്മാഭിമാനവും പുലരുന്ന സാഹചര്യത്തിലും കുട്ടികൾക്കു തങ്ങളുടെ വ്യക്തിത്വം വികസിപ്പിക്കാനുള്ള അവസരങ്ങളും സൗകര്യങ്ങളും പ്രദാനം ചെയ്യുക, കുട്ടികളെയും യുവജനങ്ങളെയും ചൂഷണത്തിൽ നിന്നും അധാർമികവും അനാരോഗ്യകരവുമായ ദുശ്ശീലങ്ങളിൽനിന്നും സംരക്ഷിക്കുക (39-ാം വകുപ്പ്); തൊഴിലിന്റെയും മാതൃ-ശിശു-ഗർഭ ശുശ്രൂഷകളുടെയും സ്ഥിതി നീതിപൂർവകവും മനുഷ്യോചിതവുമാണെന്ന് ഉറപ്പു വരുത്തുക (42-ാം വകുപ്പ്); ജനങ്ങൾക്ക് തൊഴിൽ, ജീവനക്കൂലി, മാന്യമായ ജീവിത നിലവാരം, വിശ്രമം, സാമൂഹ്യവും സാംസ്കാരികവുമായ അവസരങ്ങൾ ഇവ ഉറപ്പു വരുത്തുക. പ്രത്യേകമായി കുടിൽ വ്യവസായങ്ങൾ അഭിവൃദ്ധിപ്പെടുത്തുക (43-ാം വകുപ്പ്); ഉചിതമായ നിയമനിർമ്മാണം വഴിയോ മറ്റുവിധത്തിലോ തൊഴിലാളികൾക്ക് ബന്ധപ്പെട്ട വ്യവസായത്തിന്റെയോ സ്ഥാപനത്തിന്റെയോ സംഘടനയുടെയോ മാനേജ്മെന്റിൽ പങ്കാളിത്തം ഉറപ്പുവരുത്താൻ നടപടി സ്വീകരിക്കുക (43-ാം വകുപ്പ്); പതിനാലു വയസ്സുവരെയുള്ള എല്ലാ കുട്ടികൾക്കും, ഭരണഘടന നടപ്പിലാകുന്ന കാലം മുതൽ പത്തു വർഷത്തിനുള്ളിൽ നിർബന്ധിതവും സൗജന്യവുമായ വിദ്യാഭ്യാസം നല്കുക (45-ാം വകുപ്പ്); സമൂഹത്തിലെ ദുർബല വിഭാഗങ്ങളുടെ, പ്രത്യേകിച്ച്, പട്ടകിജാതി-പട്ടികവർഗക്കാരുടെ വിദ്യാഭ്യാസപരവും സാമ്പത്തികവുമായ താത്പര്യങ്ങൾ ശ്രദ്ധാപൂർവം പരിരക്ഷിക്കുക (46-ാം വകുപ്പ്); പൊതുജനാരോഗ്യത്തിന്റെ അഭിവൃദ്ധിയും ലഹരി പാനീയങ്ങളുടെയും ലഹരി മരുന്നുകളുടെയും നിരോധനവും ഉറപ്പുവരുത്തുക (47-ാം വകുപ്പ്).

സ്വയംഭരണത്തിന്റെ ആദ്യ ഘടകങ്ങളെന്ന നിലയിൽ ഗ്രാമപഞ്ചായത്തുകൾ സംഘടിപ്പിക്കുക (40-ാം വകുപ്പ്); തൊഴിൽ ചെയ്യുന്നതിനും വിദ്യ അഭ്യസിക്കുന്നതിനുമുള്ള അവകാശവും (40-ാം വകുപ്പ്); തൊഴിലില്ലായ്മ, വാർധക്യം, രോഗം മുതലായവക്ക് സഹായം ലഭിക്കുന്നതിനുള്ള അവകാശവും ഉറപ്പാക്കുക (41-ാം വകുപ്പ്); രാജ്യത്തിനു മുഴുവൻ ബാധകമായ, ഏകീകൃതമായ ഒരു സിവിൽ നിയമസംഹിത കരുപ്പിടിപ്പിക്കുക (44-ാം വകുപ്പ്); ശാസ്ത്രീയമായരീതിയിൽ കൃഷിയും കന്നുകാലി വളർത്തലും നടത്തുക; അവയുടെ വംശശുദ്ധി പരിപോഷിപ്പിക്കുക; ഗോവധം നിരോധിക്കുക; അതോടൊപ്പംതന്നെ ഉഴവു മാടുകളുടെയും മറ്റു കിടാരികളുടെയും വധവും നിരോധിക്കുക (48-ാം വകുപ്പ്); രാജ്യത്തെ വനങ്ങളെയും വന്യജീവികളെയും കാത്തുസൂക്ഷിക്കുന്നതിനും പരിസ്ഥിതി സംരക്ഷണത്തിനും ആവശ്യമായ നടപടികൾ സ്വീകരിച്ചു നടപ്പാക്കുക (49-ാം വകുപ്പ്); ദേശീയ പ്രാധാന്യവും ചരിത്രപരമായ മൂല്യവുമുള്ള എല്ലാ സ്മാരകങ്ങളെയും സംരക്ഷിക്കുക (49-ാം വകുപ്പ്); ജുഡീഷ്യറിയെ എക്സിക്യൂട്ടീവിൽനിന്നു വേർപെടുത്തി അവ തമ്മിലുള്ള വിഭജനം നടപ്പാക്കുക (50-ാം വകുപ്പ്); അന്താരാഷ്ട്ര സമാധാനവും സുരക്ഷിതത്വവും ഉറപ്പു വരുത്തുക; രാഷ്ട്രങ്ങൾ തമ്മിലുള്ളബന്ധം അന്തസ്സുറ്റതും നീതിയുക്തവുമായി നിലനിർത്തുമെന്ന് ഉറപ്പുവരുത്തുക; അന്താരാഷ്ട്ര തർക്കങ്ങൾ കൂടിയാലോചനകളിലൂടെ പര്യവസാനിപ്പിക്കുമെന്ന് ഉറപ്പുവരുത്തുക (51-ാം വകുപ്പ്).

നാലാം ഭരണഘനാഭേദഗതി പാർലമെന്റിൽ അവതരിപ്പിച്ചുകൊണ്ട് അന്നത്തെ പ്രധാനമന്ത്രി ജവാഹർലാൽ നെഹ്റു ചെയ്ത പ്രസംഗത്തിൽ മൗലികാവകാശവും നിർദ്ദേശകതത്ത്വവും തമ്മിൽ സംഘട്ടനമുണ്ടായാൽ, നിർദ്ദേശകതത്ത്വമായിരിക്കണം നിലനിൽക്കേണ്ടത് എന്നു ചൂണ്ടിക്കാണിക്കുകയുണ്ടായി. നിർദ്ദേശകതത്ത്വങ്ങളുടെ യാഥാർഥമായ പ്രാധാന്യം രാഷ്ട്രത്തിന് പൗരന്മാരോടുണ്ടായിരിക്കേണ്ട ഗുണകരമായ ബാദ്ധ്യതകളെ അവ ഉൾക്കൊള്ളുന്നുവെന്നതാണ്. ഈ തത്ത്വങ്ങൾ നിയമനിർമ്മാണത്തിൽ പ്രയോഗക്ഷമമാക്കേണ്ടത് കേന്ദ്ര-സംസ്ഥാന ഗവൺമെന്റുകളുടെ ചുമതലയാണ്. 1976-ലെ ഭരണഘടയുടെ 42-ാം ഭേദഗതി(പരിസ്ഥിതി-വന-വന്യജീവി സംരക്ഷണം)യും 2002-ലെ ഭരണഘടയുടെ 86-ാം ഭേദഗതി(കുട്ടികൾക്ക് നിർബന്ധിതവും സൗജ്യന്യവുമായ വിദ്യാഭ്യാസം)യും നിർദ്ദേശക തത്ത്വങ്ങളുടെ ചുവടുപിടിച്ചുള്ളവയായിരുന്നു.


</doc>
<doc id="209307" url="https://ml.wikipedia.org/wiki?curid=209307" title="നട്ട്ക്രാക്കർ (പക്ഷി)">
നട്ട്ക്രാക്കർ (പക്ഷി)

കാക്കകൾ ഉൾപ്പെടുന്ന കോർവിഡെ (Corvidae) കുടുംബത്തിൽപ്പെടുന്ന ഒരിനം പക്ഷിയാണ് നട്ട്ക്രാക്കർ. പ്രധാനമായും രണ്ട് സ്പീഷീസിൽപ്പെട്ട നട്ട്ക്രാക്കറുകളാണ് കണ്ടുവരുന്നത്-വടക്കേ അമേരിക്കയിൽ കണ്ടുവരുന്ന ന്യൂസിഫ്രാഗാ കൊളംബിയാനയും യൂറോപ്പിലും ഏഷ്യയിലും കണ്ടുവരുന്ന "ന്യൂസിഫ്രാഗാ കാരിയോകറ്റേക്റ്റെസും (ഓൾഡ് വേൾഡ് നട്ട് ക്രാക്കർ)".
അമേരിക്കൻ വർഗത്തിൽപ്പെട്ട നട്ട് ക്രാക്കറുകൾ ക്ലാർക്സ് നട്ട്ക്രാക്കർ എന്നാണ് പൊതുവായി അറിയപ്പെടുന്നത്. കാരണം, 19-ാം ശ.-ത്തിൽ ലൂയീസും ക്ളാർക്കുമാണ് ഇവയെ തങ്ങളുടെ പര്യവേക്ഷണത്തിനിടയിൽ കണ്ടെത്തിയത്. ഒരടിയോളം വരുന്ന ഈ പക്ഷികൾക്ക് ബലമുള്ള കൊക്കുകളും നീളം കൂടിയ ചിറകുകളുമാണുള്ളത്. ഉയരം കൂടിയ മരച്ചില്ലകളിൽ കൂടുകൂട്ടുന്ന ഈ പക്ഷികൾ റോക്കി പർവത നിരകളിലും മിസ്സിസിപ്പി താഴ്വരകളിലും ധാരാളമായി കണ്ടുവരുന്നു.

ഏഷ്യയിലും യൂറോപ്പിലും കണ്ടുവരുന്ന നട്ട് ക്രാക്കറുകൾക്ക് തവിട്ടുനിറമാണുള്ളത്. ശൈത്യകാലത്തേക്കാവശ്യമായ ഭക്ഷണം ഇവ നേരത്തേ കരുതിവയ്ക്കാറുണ്ട്. കാട് മൂടിയ മലനിരകളിലാണ് ഇവ കൂട് കൂട്ടാറുള്ളത്. മധ്യയൂറോപ്പും ഏഷ്യയുമാണ് ഇവയുടെ പ്രധാന ആവാസകേന്ദ്രങ്ങൾ.



</doc>
<doc id="209308" url="https://ml.wikipedia.org/wiki?curid=209308" title="പര്യായപദം">
പര്യായപദം

കോണകം

ഒരേ അർത്ഥമുള്ള വാക്കുകളാണ് പര്യായപദങ്ങൾ അഥവാ പര്യായങ്ങൾ. തീയും അഗ്നിയും പര്യായപദങ്ങളാണ്.


</doc>
<doc id="209309" url="https://ml.wikipedia.org/wiki?curid=209309" title="നകേനവാദം">
നകേനവാദം

ഹിന്ദിഭാഷയിലെ ഒരു പ്രസ്ഥാനമാണ് നകേനവാദം അഥവാ പ്രപദ്യവാദം. ആധുനിക ഹിന്ദി കവിതയുടെ ചരിത്രത്തിൽ ഒട്ടേറെ 'വാദ'ങ്ങൾ (കവിതാപ്രവണതകൾ) ഉണ്ടായിട്ടുണ്ട്. ഛായാവാദം, രഹസ്യവാദം, പ്രഗതിവാദം, നവസ്വച്ഛന്ദതാവാദം എന്നിവ 20-ാം ശ.-ത്തിന്റെ പൂർവാർധത്തിൽ പ്രചാരംനേടിയ കവിതാപ്രസ്ഥാനങ്ങളായിരുന്നു. 

ഈ 'വാദ'ങ്ങളെ സംബന്ധിച്ച ഒരു സവിശേഷത ഇത്തരം പ്രവണതകളൊന്നും വളരെക്കാലം നീണ്ടുനിന്നില്ല എന്നതാണ്. ഒരു രീതിയിൽ കുറേക്കൊല്ലം എഴുതിക്കഴിയുമ്പോഴേക്കും അതിൽ നിന്നു മാറി പുതിയ ഒരു ധാര വേണമെന്ന ആശയത്തിനു പ്രചാരം കിട്ടിയിരുന്നു. ഈ മാറ്റം ചിലപ്പോൾ വളരെ വേഗം തന്നെ സംഭവിച്ചിരുന്നു. ഒരു വ്യക്തിയുടെ കവിതകളെ ആശ്രയിച്ച് ഒരു പുതിയ വാദത്തിനു രൂപംകൊടുക്കുന്ന പതിവും ഉണ്ടായിട്ടുണ്ട്. ഉദാഹരണം ഹരിവംശറായ് ബച്ചന്റെ 'ഹാലാവാദം'. 

1943-ൽ സച്ചിദാനന്ദ ഹീരാനന്ദ് വാത്സ്യായൻ 'അജ്ഞേയ്' അവതരിപ്പിച്ച 'പ്രയോഗവാദ'ത്തിന്റെ പ്രചാരത്തിനുശേഷം ബിഹാറിലെ മൂന്ന് പ്രശസ്ത കവികളും നിരൂപകരും ചേർന്ന് ഒരു പുതിയ വാദത്തിനു രൂപംനല്കി. അതാണ് 'നകേനവാദം' അഥവാ 'പ്രപദ്യവാദം'. നളിൻ വിലോചന ശർമ, കേസരികുമാർ, നരേശ് കുമാർ എന്നീ മൂന്നുപേർ അവരുടെ പേരുകളിലെ ന, കേ, ന എന്നീ ആദ്യ അക്ഷരങ്ങൾ ചേർത്ത് 'നകേന' എന്ന നാമധേയം ഈ കാവ്യധാരയ്ക്കു സമ്മാനിച്ചു. അവർ അതിന് പന്ത്രണ്ട് അടിസ്ഥാനസൂത്രങ്ങളും നല്കി. 'ദ്വാദശതി' എന്ന പേരിൽ തയ്യാറാക്കിയ അവയുടെ ഏകദേശ വിവർത്തനം താഴെ നല്കുന്നു.

1.നകേനവാദം ആശയത്തിന്റെയും വ്യഞ്ജനയുടെയും ശില്പമാണ്.

2.ഇത് സർവതന്ത്രസ്വതന്ത്രമാണ്. ഇതിനൊരു ശാസ്ത്രമോ ഗ്രൂപ്പോ ഇല്ല.

3. ഇത് മഹാന്മാരായ പൂർവസൂരികളുടെ പാതകളെ അനുകരിക്കാൻ ആഗ്രഹിക്കുന്നില്ല.

4.ഇത് മറ്റുള്ളവരുടെ അനുകരണമെന്നപോലെ സ്വന്തം അനുകരണത്തെയും വർജ്യമായി കരുതുന്നു.

5.നകേനവാദത്തിന് മുക്തകം അഥവാ സ്വച്ഛന്ദകാവ്യത്തിന്റെ സ്ഥിതിയാണ് കൂടുതൽ യോജിക്കുന്നത്.

6.ഇത് പരീക്ഷണത്തെ സാധനയായും പ്രപദ്യവാദിയെ സാധ്യമായും കരുതുന്നു.

7.നകേനവാദത്തിന്റെ രീതി വാക്യപദീയമാണ്.

8.നകേനവാദത്തിന് ജീവിതവും സമ്പത്തും അസംസ്കൃത വസ്തുക്കളുടെ നിധിയാണ്.

9.പ്രപദ്യവാദി താൻ പ്രയോഗിക്കുന്ന ഓരോ പദത്തിന്റെയും ഛന്ദസ്സിന്റെയും നിർമ്മാണം സ്വയം നടത്തുന്നു; ചിത്രകാരൻ വർണവിന്യാസത്തിന്റെയും പ്രതിമാശില്പി ശിലയുടെയും എന്നപോലെ.

10.പ്രപദ്യവാദം പ്രത്യേക വീക്ഷണത്തിന്റെയും ഗവേഷണമാണ്.

11.പദ്യത്തിൽ ഉത്കൃഷ്ടമായ കേന്ദ്രീകരണം നടക്കുന്നുവെന്നും പദ്യവും ഗദ്യവും തമ്മിലുള്ള വ്യത്യാസം അതാണ് എന്നും പ്രപദ്യവാദം കരുതുന്നു. പദ്യത്തിന്റെ ലയാത്മകവും സംഗീതാത്മകവുമായ ഘടകങ്ങളുടെ ഫലമായി അത്യാവശ്യമായ പദങ്ങൾക്കൊണ്ടുതന്നെ പദ്യത്തിൽ രാഗാത്മകമായ ഘനത്വം സന്നിഹിതമായിരിക്കും.

12.ഈ പ്രസ്ഥാനത്തിന്റെ ശരിയായ പേര് പ്രപദ്യവാദം എന്നു മാത്രമാണ്. ഏകമാത്രം എന്നാണ് ഫ്ളാബർട്ട് ഇതിനെ വിശേഷിപ്പിച്ചിട്ടുള്ളത്.

ഈ പന്ത്രണ്ട് സൂത്രങ്ങൾ ഉത്കൃഷ്ടാശയങ്ങൾ ഉൾ ക്കൊള്ളുന്നവയാണെങ്കിലും തുടർന്നുവന്ന ഒരു കാവ്യപരമ്പരയായി 'നകേനവാദം' മുന്നേറിയില്ല.


</doc>
<doc id="209311" url="https://ml.wikipedia.org/wiki?curid=209311" title="നട്ട്ഹാച്ച്">
നട്ട്ഹാച്ച്

സിറ്റിഡെ (Sittidae) കുടുംബത്തിൽപ്പെട്ട പക്ഷിയാണ് നട്ട്ഹാച്ച്. ഉത്തരാർധഗോളത്തിൽ ധാരാളമായി കാണപ്പെടുന്ന ഈയിനം പക്ഷിക്ക് 3.5 മുതൽ 7 വരെ ഇഞ്ച് വലിപ്പവും ചെറിയ കാലുകളും ആണ് ഉള്ളത്.

യൂറോപ്പിലെയും ഏഷ്യയിലെയും വടക്കേ അമേരിക്കയിലെയും കാടുകളിലാണ് ഇവയെ കൂടുതലായും കണ്ടുവരുന്നത്. വടക്കേ അമേരിക്കയിൽ പ്രധാനമായും നാല് സ്പീഷീസ് നട്ട്ഹാച്ചുകളാണ് കാണപ്പെടുന്നത്; സാമാന്യം വലിപ്പമുള്ള വൈറ്റ് ബ്രസ്റ്റഡ് നട്ട്ഹാച്ച് (സിറ്റ കരോലിനെൻസിസ്), പടിഞ്ഞാറൻ കാനഡയിൽ കണ്ടുവരുന്ന റെഡ് ബ്രസ്റ്റഡ് നട്ട്ഹാച്ച് (സിറ്റ കനാഡൻസിസ്), പടിഞ്ഞാറൻ ഭാഗങ്ങളിൽ കണ്ടുവരുന്ന പിഗ്മി നട്ട്ഹാച്ച് (സിറ്റ പിഗ്മിയ), തെക്കു-കിഴക്കൻ ഭാഗങ്ങളിൽ കണ്ടുവരുന്ന ബ്രൗൺ ഹെഡഡ് നട്ട്ഹാച്ച് (സിറ്റ പ്യൂസില്ല).

ചെറുപ്രാണികളും അവയുടെ മുട്ടയും പ്യൂപ്പയും ധാന്യങ്ങളും വിത്തുകളുമാണ് നട്ട്ഹാച്ചുകളുടെ പ്രധാന ഭക്ഷണം. ഇവ മുട്ടയിടുന്നത് മരപ്പൊത്തുകളിലും പാറമടകളിലുമൊക്കെയാണ്. എന്നാൽ ഏഷ്യയിൽ കാണപ്പെടുന്ന നട്ട്ഹാച്ചുകൾ മുട്ടയിടാനായി മരച്ചില്ലകളും ഇലകളും ഉപയോഗിച്ച് കൂട് കൂട്ടാറുണ്ട്.

നട്ട്ഹാച്ചുകൾ കാലാവസ്ഥാ വൃതിയാനങ്ങൾക്കനുസരിച്ച് ചെറിയ ദൂരങ്ങളിലേക്ക് ദേശാടനം നടത്താറുണ്ട്.


</doc>
<doc id="209313" url="https://ml.wikipedia.org/wiki?curid=209313" title="നണ്ഡൂരി വേങ്കട സുബ്ബറാവു">
നണ്ഡൂരി വേങ്കട സുബ്ബറാവു

പ്രശസ്തനായ ഒരു തെലുഗു കവിയാണ് നണ്ഡൂരി വേങ്കട സുബ്ബറാവു (1884 - 1954). 1884-ൽ ജനിച്ചു. അഭിഭാഷകനായി ജീവിതമാരംഭിച്ചു. അധികം താമസിയാതെ സാഹിത്യത്തിൽ കൃതഹസ്തനാവുകയും തനതായ കാവ്യസപര്യയിലൂടെ തെലുഗുകവിതയ്ക്ക് പൂർവാധികം സൗഷ്ഠവം പ്രദാനംചെയ്യുകയും ഭാവഗീതാംശം ഉൾക്കൊള്ളിച്ച് അതിനെ അനാർഭാടസുന്ദരമാക്കുകയും ചെയ്തു. അക്കാലത്തു നിലവിലുണ്ടായിരുന്ന അഷ്ടാവധാനം, ശതാവധാനം എന്നിവ ഉപേക്ഷിച്ച് സ്വന്തമായ ഒരു കാവ്യരീതിക്കു രൂപംനല്കി എന്നതാണ് ഇദ്ദേഹത്തിന്റെ സവിശേഷത. അതിനായി ചരിത്ര-പൗരാണിക കഥകൾ, സംസ്കൃതാധിഷ്ഠിതമായ ഭാഷ, വൃത്തനിയമങ്ങൾ തുടങ്ങിയവ പൂർണമായി ഉപേക്ഷിക്കുകയും തികച്ചും സ്നിഗ്ധവും രമണീയവുമായ ലോകഗീതങ്ങൾ ആവിഷ്കരിക്കുകയും ചെയ്തു. അങ്ങനെ തെലുഗുകവിതയിൽ നൂതനപ്രവണതകൾക്ക് തുടക്കം കുറിച്ച കവികളിൽ ഒരാളാണ് ഇദ്ദേഹം.

"യേങ്കി പാടലു"വാണ് ഇദ്ദേഹത്തിന്റെ പ്രധാന കൃതി. നായുഡുഭാവ, യേങ്കി എന്നിവരാണ് ഇതിലെ നായികാനായകന്മാർ. നിഷ്കളങ്കതയുടെയും ലാളിത്യത്തിന്റെയും ചാരിത്യ്രത്തിന്റെയും പ്രതീകമാണ് നായികയായ യേങ്കി. വീനസ്-അഡോണിസ്, റോമിയോ-ജൂലിയറ്റ് എന്നിവർക്കു തുല്യമാണ് ഇവരുടെ ദൈവിക പ്രേമം. സമാകർഷകമായ വ്യക്തിത്വത്തിന്റെ ഉടമകളാണ് ഇവർ. ആന്ധ്രയിലെ ഗ്രാമീണ സ്ത്രീത്വത്തെയാണ് യേങ്കി പ്രതിനിധാനം ചെയ്യുന്നത്. സാധാരണക്കാരായ കർഷകരുടെ സംസാരഭാഷ വളരെ തന്മയത്വത്തോടുകൂടി ഇതിൽ ഉപയോഗിച്ചിട്ടുണ്ട്. വിദ്യാഭ്യാസമില്ലാത്തവരും തൊഴിലാളികളുമായ ഗ്രാമീണജനങ്ങളിൽ ഉത്തമരായ നായികാനായകന്മാരുടെ ചിത്രം അവതരിപ്പിക്കുന്നതിൽ കവി വിജയം വരിച്ചിട്ടുണ്ട്. ഈ കവിതയിലൂടെ ഇദ്ദേഹം തെലുഗുവിലെ കാല്പനിക പ്രസ്ഥാനത്തെ പരിപോഷിപ്പിച്ചതായി വിലയിരുത്തപ്പെടുന്നു. 1954-ൽ ഇദ്ദേഹം അന്തരിച്ചു.


</doc>
<doc id="209319" url="https://ml.wikipedia.org/wiki?curid=209319" title="എറിക് ഹോബ്സ്ബാം">
എറിക് ഹോബ്സ്ബാം

വിഖ്യാതനായ ബ്രിട്ടീഷ് ചരിത്രകാരനും മാർക്സിസ്റ്റ് ചിന്തകനുമായിരുന്നു എറിക് ഹോബ്സ്ബാം (9 ജൂൺ 1917 – 1 ഒക്ടോബർ 2012). കഴിഞ്ഞ നൂറ്റാണ്ടിലെ പ്രധാന ചിന്തകരിൽ ഒരാളായി കരുതപ്പെടുന്ന ഹോബ്‌സ്‌ബോം മാർക്‌സിസ്റ്റ് ദർശനത്തിലൂടെ ലോകചരിത്രത്തെ വിശകലനം ചെയ്തയാളാണ്. കമ്യൂണിസ്റ്റ് ഭരണകൂടങ്ങളുടെ തകർച്ചയെ കമ്യൂണിസ്റ്റ് ആശയങ്ങളുടെ തകർച്ചയായി വ്യാഖ്യാനിക്കാനാവില്ലെന്ന് വ്യക്തമാക്കിയ ഹോബ്‌സ്‌ബോം അമേരിക്കയുടെയും ബ്രിട്ടന്റെയും ഭീകരവിരുദ്ധ യുദ്ധത്തെ ശക്തമായി വിമർശിച്ചു. ലോകത്തെ കോളനിയാക്കാനാണ് അമേരിക്ക ശ്രമിക്കുന്നതെന്ന് കുറ്റപ്പെടുത്തി. 
1917ൽ ഈജിപ്തിലെ അലക്സാൻഡ്രിയയിൽ ബ്രിട്ടീഷ് ജൂതകുടുംബത്തിലാണ് ജനിച്ചത്. പിതാവ് പോളിഷ് വംശജനായ ബ്രിട്ടീഷ് കൊളോണിയൽ ഉദ്യോഗസ്ഥൻ ലിയോപോൾഡ് പേഴ്സി ഒബ്സ്ത്ബോം. മാതാവ് ഓസ്ട്രിയക്കാരി നെല്ലി ഗ്രൂൺ. ഓസ്ട്രിയ, ജർമനി, ഇംഗ്ലണ്ട് എന്നിവിടങ്ങളിലായിരുന്നു വിദ്യാഭ്യാസം. 12-ാംവയസ്സിൽ പിതാവിനെയും 14-ാംവയസ്സിൽ മാതാവിനെയും നഷ്ടപ്പെട്ട് അനാഥനായ ഹോബ്സ്ബാമിനെയും സഹോദരിയെയും പിന്നീട് പിതൃസഹോദരനാണ് വളർത്തിയത്. ബന്ധുക്കൾക്കൊപ്പം ബർലിനിൽ കഴിയവേ, പതിന്നാലാം വയസ്സിൽ കമ്യൂണിസ്റ്റ് പാർട്ടിയിൽ ചേർന്നു. 1933ൽ ജർമനിയിൽ അധികാരത്തിലെത്തിയ ഹിറ്റ്ലർ ജൂതവേട്ട ആരംഭിച്ചതിനെതുടർന്ന് കുടുംബം ബ്രിട്ടനിലേക്ക് രക്ഷപ്പെടുകയായിരുന്നു.
1936ൽ ബ്രിട്ടീഷ് കമ്യൂണിസ്റ്റ് പാർടിയിൽ അംഗമായ അദ്ദേഹം ദശാബ്ദങ്ങളോളം പാർടി അംഗമായി തുടർന്നു. കേംബ്രിജ് സർവകലാശാലയിൽനിന്ന് ഡോക്ടറേറ്റ് നേടിയ ഹോബ്സ്ബാം 1947ൽ ലണ്ടൻ സർവകലാശാലയിലെ ബിർക്ബെക് കോളേജിൽ അധ്യാപകനായി. കമ്യൂണിസ്റ്റുകാരനായതിനാൽ ഏറെ കാലം അദ്ദേഹത്തിന് സ്ഥാനക്കയറ്റം നിഷേധിക്കപ്പെട്ടു. ബ്രിട്ടന്റെയും അമേരിക്കയുടെയും അധിനിവേശയുദ്ധങ്ങളുടെ കടുത്ത വിമർശകനായിരുന്നു ഹോബ്സ്ബാം. പതിനെട്ടാംനൂറ്റാണ്ടിലെ ഫ്രഞ്ച് വിപ്ലവംമുതൽ (1789) ഇരുപതാംനൂറ്റാണ്ടിന്റെ അവസാന പതിറ്റാണ്ടിൽ സോവിയറ്റ് യൂണിയന്റെ തകർച്ചവരെയുള്ള (1991) പാശ്ചാത്യചരിത്രം രേഖപ്പെടുത്തിയ നാലു കൃതികളാണ് ഹോബ്സ്ബാമിന്റെ പ്രധാന സംഭാവന. ദി ഏജ് ഓഫ് റവല്യൂഷൻ: യൂറോപ് 1789-1848 (വിപ്ലവയുഗം), ദി ഏജ് ഓഫ് ക്യാപിറ്റൽ: 1848-1875 (മൂലധനയുഗം), ദി ഏജ് ഓഫ് എംപയർ: 1875-1914 (സാമ്രാജ്യയുഗം), ദി ഏജ് ഓഫ് എക്സ്ട്രീംസ്: 1914-1991 (വിപരീതങ്ങളുടെ യുഗം) എന്നിവയാണ് ഈ നാലു കൃതികൾ. കഴിഞ്ഞവർഷം പുറത്തിറങ്ങിയ "ഹൗ ടു ചേഞ്ച് ദ വേൾഡ്: ടെയിൽസ് ഓഫ് മാർക്സ് ആൻഡ് മാർക്സിസം" ആണ് അവസാന കൃതി. ഹോംബ്സ്ബാം എഴുതിയ മുപ്പതിൽപ്പരം കൃതികളിൽ "ദ ജാസ് സീൻ" എന്ന ജാസ് സംഗീത നിരൂപണ ഗ്രന്ഥവുമുണ്ട്. ന്യൂ സ്റ്റേറ്റ്സ്മാൻ പത്രത്തിനുവേണ്ടി ഫ്രാൻസിസ് ന്യൂട്ടൻ എന്ന പേരിൽ ഒരു പതിറ്റാണ്ട് ജാസ് നിരൂപണം എഴുതിയിരുന്നു. തെക്കൻ യൂറോപ്യൻ കൊള്ളക്കാരെക്കുറിച്ച് എഴുതിയ പ്രീമിറ്റിവ് റിബൽസ്(1959) ആണ് ആദ്യ പ്രശസ്ത പുസ്തകം. നിരവധി രാജ്യങ്ങളിലെ സർവകലാശാലകൾ ആദരബിരുദം സമ്മാനിച്ചിട്ടുണ്ട്. ന്യൂയോർക്കിലെ ന്യൂ സ്കൂൾ ഫോർ സോഷ്യൽ റിസേർച്ചിലും അധ്യാപകനായിരുന്നു. 1998ൽ ബ്രിട്ടീഷ് സർക്കാർ കമ്പാനിയൻ ഓഫ് ഓണർ ബഹുമതി സമ്മാനിച്ചു.




</doc>
<doc id="209322" url="https://ml.wikipedia.org/wiki?curid=209322" title="ലിബോറിയോ നോവൽ">
ലിബോറിയോ നോവൽ

ഫിഡൽ കാസ്ട്രോയുടെ സന്തതസഹചാരിയായിരുന്ന ക്യൂബൻ ഫോട്ടോഗ്രാഫറായിരുന്നു ലിബോറിയോ നോവൽ ബാർബറ (1934 - 1 ഒക്ടോബർ 2012). ക്യൂബയിലും വിദേശത്തും ഫിഡലിന്റെ ഒപ്പം സഞ്ചരിച്ച് നിരവധി ചിത്രങ്ങൾ പകർത്തിയിട്ടുള്ള നോവൽ ഫിഡലിന്റെ എല്ലാ വിദേശ യാത്രകളിലും ഒപ്പമുണ്ടായിരുന്നു. വിയറ്റ്നാം നിക്കരാഗ്വേ യുദ്ധങ്ങളും റിപ്പോർട്ടു ചെയ്തിട്ടുണ്ട്. 
1934 ജനുവരി 29ന് ഹവാനയിലാണ് ജനം. 1952 ൽ പരസ്യകമ്പനിയിലൂടെയാണ് രംഗത്തു വന്നു. പിന്നീട് റവലൂഷൻ പത്രത്തിൽ ചേർന്നു. 2003 വരെ തുടർന്നു. ക്യൂബയുടെ ചരിത്രത്തിലെ നിർണ്ണായക നിമിഷങ്ങൾ നോവലിന്റെ ക്യാമറ ഒപ്പിയെടുത്തിട്ടുണ്ട്. ഫോട്ടോഗ്രാഫിക്കു നൽകിയ സേവനങ്ങൾ പരിഗണിച്ച് പ്രത്യേക പുരസ്കാരവും ലഭിച്ചു. ക്യൂബൻ ജേർണലിസ്റ്റ് യൂനിയൻ സ്ഥാപകാംഗമാണ്. നിരവധി വിദേശരാജ്യങ്ങൾ സന്ദർശിച്ചിട്ടുണ്ട്.
32 ദേശീയ അവാർഡുകളും 3 അന്താരാഷ്ട്ര പുരസ്കാരങ്ങളും നേടിയിട്ടുണ്ട്.


</doc>
<doc id="209333" url="https://ml.wikipedia.org/wiki?curid=209333" title="ഗള്ളിവേഴ്സ് ട്രാവൽസ്">
ഗള്ളിവേഴ്സ് ട്രാവൽസ്

ആംഗല-ഐറിഷ് സാഹിത്യകാരനായ ജോനഥൻ സ്വിഫ്റ്റിന്റെ മുഖ്യരചനയാണ് ഗള്ളിവേഴ്സ് ട്രാവൽസ് അല്ലെങ്കിൽ "ഗള്ളിവറുടെ യാത്രകൾ". 1726-ലാണ് ഈ കൃതി പ്രസിദ്ധീകരിച്ചത്. ലെമുവേൽ ഗള്ളിവർ എന്ന സാങ്കല്പികവ്യക്തിയുടെ സാഹസയാത്രകളുടെ കഥയാണിത്. ഗള്ളിവറുടെ നാലു യാത്രകളുടെ വിവരണമായി, നാലു ഭാഗങ്ങൾ അടങ്ങിയതാണ് ഈ രചന. സംശോധിതരൂപത്തിൽ ബാലസാഹിത്യമെന്ന നിലയിൽ അച്ചടിക്കപ്പെടാറുണ്ടെങ്കിലും ഈ കൃതി, പതിനെട്ടാം നൂറ്റാണ്ടിലെ സമൂഹസ്ഥിതിയുടെ നിശിതമായ പരിഹാസമാണ്.

കൃതിയുടെ ആദ്യഭാഗം ചെറിയമനുഷ്യരുടെ നാടായ ലില്ലിപ്പുട്ടിലെ യാത്രയുടെ കഥയാണ്. ആ നാട്ടിലെ മനുഷ്യർ ആറിഞ്ചു മാത്രം ഉയരമുള്ളവരായിരുന്നു. അവർക്കു മുൻപിൽ ഗള്ളിവർ ഭീമാകാരനായി കാണപ്പെട്ടു. ഈ ചെറുമനുഷ്യരുടെ ക്ഷുദ്രകലഹങ്ങളിൽ ഗള്ളിവർ മനുഷ്യരാശിയുടെ നിസ്സാരത ചിത്രീകരിക്കുന്നു. ലില്ലിപ്പുട്ടിലെ രാജനീതിയിൽ രണ്ടു കക്ഷികൾ ഉണ്ടായിരുന്നു. ചെരിപ്പുമടമ്പിന്റെ ഉയരത്തിലായിരുന്നു അവർ തമ്മിലുള്ള അന്തരം. ഒരു കക്ഷിയിൽ പെട്ടവർ ഉയർന്ന മടമ്പുള്ള ചെരിപ്പിട്ടപ്പോൾ എതിർകക്ഷിക്കാരുടെ ചെരിപ്പു മടമ്പിന് ഉയരമില്ലായിരുന്നു. "വൻതുമ്പന്മാർ" (Big endinans), "ചെറുതുമ്പന്മാർ" (Little endians) എന്നിങ്ങനെ മതപരമായും അവർക്കിടയിൽ രണ്ടു ചേരികൾ ഉണ്ടായിരുന്നു. മുട്ട തിന്നുമ്പോൾ, ഏതറ്റത്തു നിന്ന് തോടുപൊളിച്ചു തുടങ്ങണം എന്ന വിഷയത്തിലായിരുന്നു അവരുടെ ഭിന്നത. പൊളിക്കേണ്ടത് കൂർപ്പു കുറഞ്ഞ വലിയ അറ്റത്തു നിന്നാണെന്ന് വൻതുമ്പന്മാരും, കൂർത്ത ചെറിയ അറ്റത്തു നിന്നാണെന്ന് ചെറുതുമ്പന്മാരും വിശ്വസിച്ചു. ഈ വിശ്വാസഭേദത്തിന്റെ പേരിൽ അവർക്കിടയിൽ വലിയ വൈരം നിലനിന്നിരുന്നു.

പിന്നീടെത്തിയ ബ്രോബ്ഡിങ്ങ്നാഗിലെ അറുപതടി ഉയരമുള്ള മനുഷ്യഭീമന്മാർ ഗള്ളിവർക്ക് മനുഷ്യസ്വഭാവത്തിന്റെ മറ്റൊരു പരിപ്രേഷ്യമായി. ആ നാട്ടിലെ കാര്യങ്ങളെല്ലാം ഈ വലിപ്പവ്യത്യാസത്തിന്റെ തോതിനിണങ്ങും വിധമായിരുന്നു. അവിടത്തെ രാജാവ് ഗള്ളിവറെ ഒരു കീടമായി കരുതി. യൂറോപ്പ് അദ്ദേഹത്തിന് ഒരു ചിതൽപ്പുറ്റായിരുന്നു. സ്വന്തം നാട്ടിലെ ആളുകളുടെ നേട്ടങ്ങളേയും യുദ്ധങ്ങളേയും കുറിച്ചു ഗള്ളിവർ വമ്പു പറഞ്ഞപ്പോൾ, ഇത്ര ചെറിയ കൃമികൾക്കുള്ളിൽ ഇത്രയധികം വിഷം എങ്ങനെ ഉണ്ടാകുമെന്ന് ഭീമന്മാർ അത്ഭുതപ്പെട്ടു.

ആകാശത്തു പറന്നുനടന്നിരുന്ന ലപ്പൂട്ടാ എന്ന ദ്വീപിലും മറ്റുമായിരുന്നു ഗള്ളിവറുടെ അടുത്ത യാത്ര. ശാസ്ത്രജ്ഞന്മാരും, പണ്ഡിതന്മാരും, കണ്ടുപിടിത്തക്കാരും, പ്രൊഫസർമാരും, ദാർശനികരും മറ്റുമായിരുന്നു ആ നാട്ടിലെ പ്രധാനികൾ. പ്രായോഗികജീവിതവുമായി ബന്ധമില്ലാത്ത ഗണിത, ജ്യോതിശാസ്ത്ര, സാങ്കേതികസമസ്യകളിലായിരുന്നു അവർക്ക് താത്പര്യം. ലാപ്പൂട്ടായുടെ ഭരണത്തിൽ കീഴിലുള്ള ലഗാഡോ നഗരത്തിലെ അക്കാദമി പേരെടുത്തതായിരുന്നു. വെള്ളരിക്കയിൽ നിന്നു സൂര്യപ്രകാശം വേർതിരിച്ചെടുക്കാനും മറ്റുമായി അവിടത്തെ ഗവേഷകർ കഠിനാദ്ധ്വാനം ചെയ്തു. ഈ യാത്രയിൽ ഗള്ളിവർ ലഗ്ഗ്‌നാഗ് എന്ന നാട്ടിലും എത്തുന്നുണ്ട്. ഒന്നും ആശിക്കാനില്ലെങ്കിലും മരിക്കാനാകാതെ നിത്യകാലം ജീവിക്കാൻ ശപിക്കപ്പെട്ട സ്ട്രൾഡ്ബർഗുകൾ എന്ന മനുഷ്യരെ ഗള്ളിവർ കണ്ടുമുട്ടുന്നത് അവിടെയാണ്.

പിന്നീട് ഗള്ളിവർ ചെന്ന ഹൂനിനങ്ങളുടെ നാട്ടിൽ അധികാരത്തിലിരുന്നത്, സൗന്ദര്യവും, ശുചിത്വവും, സംസ്കാരവുമുള്ള ഹൂയിനങ്ങൾ (Houyhnhnms) എന്ന കുതിരകളാണ്. സന്തുഷ്ടരും സദാചാരികളുമായ അവർക്ക് വൈദ്യന്മാരോ, വക്കീലന്മാരോ, പുരോഹിതന്മാരോ, സൈനികരോ വേണ്ടിയിരുന്നില്ല. ഹൂയിനങ്ങടെ പരിചാരകന്മാരായ യാഹൂമാരാകട്ടെ (Yahoos) മനുഷ്യരാണെങ്കിലും വൃത്തിയും ബുദ്ധിയുമില്ലാത്ത വിരൂപന്മാരായിരുന്നു. ഏറ്റവും വൃത്തികെട്ടവൻ അവർക്കിടയിൽ നേതാവായി. ആ നേതാവ് തന്നെപ്പോലൊരുവനെ തന്റെ കാൽ നക്കാനായി തെരഞ്ഞെടുക്കുന്നു. ആ സേവനത്തിന് അവനു കൊടുത്തിരുന്ന പ്രതിഫലം കഴുതമാംസമായിരുന്നു. കൂടുതൽ വൃത്തികെട്ട മറ്റൊരുവനെ കണ്ടുകിട്ടും വരെ അവൻ ഈ സേവനത്തിൽ തുടർന്നു.
സാഹിത്യസംബന്ധിയായ ലക്ഷ്യങ്ങളേക്കാൾ, വ്യക്തിപരമായ തിക്താനുഭവങ്ങൾ മൂലം വിധിക്കും മനുഷ്യസമൂഹത്തിനുമെതിരെ ഉള്ളിൽ ഉറഞ്ഞുകൂടിയ വെറുപ്പിന്റെ തുറന്നു വിടലാണ് ഈ കൃതിയിൽ സ്വിഫ്റ്റ് സാധിച്ചത്. ഗള്ളിവറുടെ കഥയിൽ തെളിഞ്ഞു കാണുന്ന 'മനുഷ്യവിരോധം' (misanthropy) വിമർശിക്കപ്പെട്ടെങ്കിലും സ്വിഫ്റ്റിന്റെ ഈ നായകശില്പം അസാമാന്യമായ ജനപ്രീതി നേടി. കൃതിയുടെ നാലു ഖണ്ഡങ്ങളിൽ ഏറ്റവുമധികം വിമർശിക്കപ്പെട്ടിട്ടുള്ളത് ഹൂയിനം നാടിനെപ്പറ്റിയുള്ള അവസാനഖണ്ഡമാണ്. അതിൽ സ്വിഫ്റ്റിന്റെ ദോഷദൃഷ്ടി ഹാസ്യത്തിന്റെ വഴിവിട്ട് മനുഷ്യരാശിയെ നിർദ്ദയം തൊലിയുരിയുകയാണെന്ന് വിമർശിക്കപ്പെട്ടിട്ടുണ്ട്. "ഒരേസമയം തെറിക്കഥയും ബാലസാഹിത്യവും ആയിരിക്കുന്ന രചന" എന്ന് ഗള്ളിവറുടെ യാത്രകൾ വിശേഷിപ്പിക്കപ്പെട്ടിട്ടുണ്ട്. 

പത്തൊൻപതാം നൂറ്റാണ്ടിലെ ഇംഗ്ലീഷ് നോവലിസ്റ്റ് താക്കറേ ഗള്ളിവർകഥയുടെ ഭാവനയെ ഇഷ്ടപ്പെട്ടെങ്കിലും അതിൽ സ്വിഫ്റ്റ് മുന്നോട്ടു വച്ച സന്ദേശത്തെ നിശിതമായി വിമർശിച്ചു. അത് ഭീകരവും ലജ്ജാകരവും, മാനവവിരുദ്ധവും, ദൈവനിന്ദാപരവുമാണെന്ന് താക്കറേ കരുതി. എന്നാൽ, എല്ലാ പുസ്തകങ്ങളും നശിപ്പിച്ചുകളഞ്ഞാലും നിലനിർത്തേണ്ട ആറു പുസ്തകങ്ങളിൽ ഒന്നെന്ന് ഇരുപതാം നൂറ്റാണ്ടിലെ ഇംഗ്ലീഷ് എഴുത്തുകാരൻ ജോർജ്ജ് ഓർവെൽ ഗള്ളിവറുടെ യാത്രകളെ വിശേഷിപ്പിച്ചു. എട്ടു വയസ്സുള്ളപ്പോൾ ആദ്യമായി വായിച്ച ആ പുസ്തകം താൻ ആറു വട്ടമെങ്കിലും വായിച്ചിട്ടുണ്ടാകുമെന്നും അതിന്റെ ആകർഷണീയത അനന്തമാണെന്നും ഓർവെൽ പറയുന്നു.


</doc>
<doc id="209352" url="https://ml.wikipedia.org/wiki?curid=209352" title="ഒലൊഫ് വൊൺ ഡാലിൻ">
ഒലൊഫ് വൊൺ ഡാലിൻ

സ്വീഡനിലെ ചരിത്രകാരനും സാഹിത്യകാരനുമായിരുന്നു ഒലൊഫ് വൊൺ ഡാലിൻ. 1708 ഓഗസ്റ്റ്. 29-ന് ഇദ്ദേഹം സ്വീഡനിലെ വിൻബർഗിൽ ജനിച്ചു. ലുണ്ട് (Lund) സർവ്വകലാശാലയിലെ വിദ്യാഭ്യാസത്തിനു ശേഷം സ്റ്റോക്ഹോമിലെ ഒരു കുലീന കുടുംബത്തിൽ ട്യൂട്ടറായി ജോലി നോക്കി(1727). 

സ്വീഡനിലെ രാജകൊട്ടാരത്തിൽ ഇദ്ദേഹം 1737 മുതൽ 39 വരെ ലൈബ്രേറിയനായി പ്രവർത്തിച്ചു. പിൽക്കാലത്ത് ഗസ്റ്റാവസ് മൂന്നാമൻ എന്ന പേരിൽ രാജാവായിത്തീർന്ന രാജകുമാരന്റെ ട്യൂട്ടറായും (1750-56) കൊട്ടാരത്തിലെ ഹിസ്റ്റോറിയോഗ്രാഫറായും (1755-56) സേവനമനുഷ്ഠിച്ചിരുന്ന ഡാലിൻ സ്വീഡിഷ് ഭരണകൂടത്തിന് അനഭിമതനായതിനെത്തുടർന്ന് 1756 മുതൽ 61 വരെ കൊട്ടാരത്തിൽ നിന്നു പുറത്താക്കപ്പെട്ടിരുന്നു. എങ്കിലും 1763-ൽ രാജാവിന്റെ കൗൺസിലറാകാൻ ഇദ്ദേഹത്തിന് സാധിച്ചു. 

ഇദ്ദേഹം 1732 മുതൽ 34 വരെ നടത്തിയിരുന്ന ദെൻ സ്വാൻസ്കാ ആർഗസ് (Then swanska Argus) എന്ന ആനുകാലിക പ്രസിദ്ധീകരണം സ്വീഡനിൽ ആധുനിക ആശയങ്ങൾ പ്രചരിപ്പിക്കുന്നതിന് വളരെയേറെ സഹായമേകി. സ്വീഡനിലെ സാഹിത്യ അക്കാദമിയുടെ സെക്രട്ടറിയായി പ്രവർത്തിക്കാനും ഇദ്ദേഹത്തിന് അവസരം ലഭിച്ചു. 
എന്ന പ്രശസ്ത സാഹിത്യകൃതിയുൾപ്പെടെ പല നാടൻ പാട്ടുകളും നാടകങ്ങളും ഇദ്ദേഹം രചിച്ചിട്ടുണ്ട്. ഡാലിനിന്റെ 
എന്ന മൂന്നു വാല്യങ്ങളുളള ചരിത്രഗ്രന്ഥം ശ്രദ്ധേയമാണ്. 1763 ആഗസ്റ്റ്. 12-ന് ഇദ്ദേഹം സ്റ്റോക്ഹോമിൽ നിര്യാതനായി.



</doc>
<doc id="209363" url="https://ml.wikipedia.org/wiki?curid=209363" title="സൈമൺ കമ്മീഷൻ">
സൈമൺ കമ്മീഷൻ

ഇന്ത്യയിൽ പുതിയ ഭരണഘടനാ പരിഷ്കാരങ്ങൾക്കായി 1927 നവംബറിൽ ബ്രിട്ടിഷ് ഗവണ്മെന്റ് നിയമിച്ച ഒരു ഏഴംഗ കമ്മിഷൻ ആയിരുന്നു സൈമൺ കമ്മീഷൻ. ജോൺ സൈമണായിരുന്നു ഈ കമ്മീഷന്റെ ചെയർമാൻ. ഇതിൽ ഒരു ഇന്ത്യക്കാരൻ പോലും ഉണ്ടായിരുന്നില്ല.ക്ലെമെന്റ് ആറ്റലീ ഇതിലൊരങ്കമായിരുന്നു.

കോൺഗ്രസ്, മുസ്ലിം ലീഗ്, ഹിന്ദു മഹാസഭ തുടങ്ങിയ കക്ഷികൾ കമ്മീഷനെ ബഹിഷ്കരിച്ചു. കമ്മിഷൻ ഇന്ത്യയിലേക്ക് വരുന്ന ദിവസമായ 1928 ഫെബ്രുവരി മൂന്നിനു അഖിലേന്ത്യാ ഹർത്താൽ പ്രഘ്യാപിച്ചു. സൈമൺ തിരിച്ചു പോവുക എന്നാ മുദ്രാവാക്യം ഉയർത്തി ഇന്ത്യ മുഴുവൻ ഹർത്താലുകളും കരിങ്കൊടി പ്രകടനങ്ങളും നടന്നു.
ജനകീയ പ്രക്ഷോഭം ഗവണ്മെന്റ് ശക്തമായി അടിച്ചമർത്തി. പ്രക്ഷോഭകാരികളെ പോലീസ് മൃഗീയമായി മർദിച്ചു. ഇതിൽ ഗുരുതരമായി പരിക്കേറ്റ ലാലാ ലജ്പത്റായ് പിന്നിട് മരണപ്പെട്ടു.
സൈമൺ കമ്മീഷൻ 1930-ൽ അതിന്റെ റെക്കോർഡ്‌ സമർപ്പിച്ചു. സൈമൺ കമ്മീഷന്റെ പല ശുപാർശകളും 1935 ലെ ഇന്ത്യഗവണ്മെന്റ് നിയമത്തിൽ പ്രാബല്യത്തിൽ വന്നു.


</doc>
<doc id="209376" url="https://ml.wikipedia.org/wiki?curid=209376" title="തീത്തൂസ് ദ്വിതീയൻ മാർത്തോമ്മ">
തീത്തൂസ് ദ്വിതീയൻ മാർത്തോമ്മ

തീത്തൂസ് ദ്വിതീയൻ മാർത്തോമ്മ (മാർത്തോമ്മ XVI) മാർത്തോമ്മാ സുറിയാനി സഭയുടെ പരമാധ്യക്ഷനും പതിനാറാം മാർത്തോമ്മായുമായിരുന്നു. 1909 മുതൽ 1944 വരെയായിരുന്നു അദ്ദേഹത്തിന്റെ ഭരണകാലഘട്ടം.
മാത്യൂസ് മാർ അത്താനാസിയോസിന്റെ സഹോദരനായ, മാരാമൺ പാലക്കുന്നത്ത് ജോസഫിന്റെയും, മറിയാമ്മയുടെയും ഇളയപുത്രനായി 1866 മേയ് ആറിനാണ് അദ്ദേഹം ജനിച്ചത്. അദ്ദേഹത്തിന്റെ ജനനനാമം പി.ജെ. ദെത്തോസ് എന്നായിരുന്നു. മാരാമണ്ണിൽ തന്നെ പ്രാഥമികവിദ്യാഭ്യാസം നേടിയതിനുശേഷം അദ്ദേഹം കോട്ടയം സെമിനാരിയിൽ വൈദികപഠനത്തിനുചേർന്നു. കോട്ടയം സി.എം.എസ്. ഹൈസ്കൂൾ, തിരുവനന്തപുരം സെന്റ് ജോസഫ്സ് സ്കൂൾ എന്നിവിടങ്ങളിൽ പഠനം പൂർത്തിയാക്കിയ ശേഷം അദ്ദേഹം വീട്ടിൽ മടങ്ങിയെത്തി സുറിയാനി ഭാഷാപഠനം പൂർത്തിയാക്കി.
1889ൽ അന്നത്തെ മെത്രാപ്പോലീത്തയായിരുന്ന തോമസ് മാർ അത്താനാസിയോസിൽ നിന്നും പട്ടത്വമേറ്റ അദ്ദേഹം മാരാമൺ പള്ളിയിൽ സഹവികാരിയായി സഭാസേവനം ആരംഭിച്ചു. 1896ൽ അദ്ദേഹം മേല്പട്ടസ്ഥാനത്തേക്ക് തിരഞ്ഞെടുക്കപ്പെടുകയും അന്നത്തെ മെത്രാപ്പോലീത്തയായിരുന്ന തീത്തൂസ് പ്രഥമൻ മാർത്തോമ്മാ, മലബാർ സ്വതന്ത്ര സുറിയാനി സഭയുടെ മെത്രാപ്പോലീത്തയായിരുന്ന ഗീവർഗീസ് മാർ കൂറിലോസ് എന്നിവരുടെ കാർമ്മികത്വത്തിൽ പുത്തൻകാവ് പള്ളിയിൽ വെച്ച് എപ്പിസ്കോപ്പയായി സ്ഥാനാഭിഷേകം ചെയ്യപ്പെടുകയും ചെയ്തു. 
1909 ഒക്ടോബർ 20ന് തീത്തൂസ് പ്രഥമൻ കാലം ചെയ്യുകയും, മാർത്തോമ്മാ മെത്രാപ്പോലീത്തയായി തീത്തൂസ് ദ്വിതീയൻ സ്ഥാനാരോഹണം ചെയ്യപ്പെടുകയും ചെയ്തു. അദ്ദേഹത്തിന്റെ ഭരണകാലഘട്ടത്തിൽ സഭയിൽ ധാരാളം പുതിയ ഇടവകകൾ ഉണ്ടാകുകയും, 3 എപ്പിസ്കോപ്പമാരെ അഭിഷേകം ചെയ്യുകയും ചെയ്തു. അവരിൽ 2 പേർ പിൽകാലത്ത് അബ്രഹാം മാർത്തോമ്മാ, യൂഹാനോൻ മാർത്തോമ്മ എന്നീ സ്ഥാനനാമങ്ങളിൽ മാർത്തോമ്മാ മെത്രാപ്പോലീത്താ സ്ഥാനത്ത് അവരോധിക്കപ്പെട്ടു.
1944 ജൂലൈ 6ന് അദ്ദേഹം കാലം ചെയ്തു. തിരുവല്ലയിലെ സിറിയൻ ക്രിസ്ത്യൻ സെമിനാരി (എസ്.സി. സെമിനാരി) സെമിത്തേരിയിലാണ് അദ്ദേഹത്തെ കബറടക്കിയിരിക്കുന്നത്.


</doc>
<doc id="209377" url="https://ml.wikipedia.org/wiki?curid=209377" title="നാലിലക്കീര">
നാലിലക്കീര

ഒരു ബഹുവർഷ ചെടിയാണ് നാലിലക്കീര. . ചുമയ്ക്കും പ്രമേഹത്തിനും കണ്ണുരോഗങ്ങൾക്കും ത്വഗ്രോഗങ്ങൾക്കും ഔഷധമായി ഉപയോഗിക്കുന്നു.



</doc>
<doc id="209383" url="https://ml.wikipedia.org/wiki?curid=209383" title="നന്ദഗോപർ">
നന്ദഗോപർ

ഒരു ഭാരതീയ പുരാണ കഥാപാത്രമാണ് നന്ദഗോപർ . മഥുരാവസിയായ ഗോപരാജാവും ഉഗ്രസേനന്റെ സാമന്തനുമായ ഇദ്ദേഹം ശ്രീകൃഷ്ണന്റെ വളർത്തച്ഛനാണ്.

നന്ദഗോപരുടെ പൂർവജന്മത്തെപ്പറ്റി രണ്ടു കഥകളുണ്ട്. അഷ്ടവസുക്കളിൽ ഒരാളായ ദ്രോണരും ഭാര്യയായ ധരയുംകൂടി ഒരിക്കൽ ദേവോചിതമല്ലാത്ത ഒരു തെറ്റു ചെയ്തു. ആ തെറ്റ് കണ്ടെത്തിയ ബ്രഹ്മാവ് അവർ ഗോപന്മാരുടെ വംശത്തിൽ പോയി ജനിക്കട്ടെ എന്നു ശപിച്ചു. ശാപമോക്ഷത്തിനായി ദ്രോണരും ധരയും ബ്രഹ്മാവിനോട് കേണപേക്ഷിച്ചു. വിഷ്ണുഭഗവാൻ അവരുടെ പുത്രനായി ശ്രീകൃഷ്ണൻ എന്ന പേരിൽ ജനിക്കുമെന്നും, ആ ജന്മത്തിനുശേഷം അവർക്ക് ശാപമോക്ഷം ലഭിക്കുമെന്നും ബ്രഹ്മാവ് അനുഗ്രഹിച്ചു. അങ്ങനെ ദ്രോണർ നന്ദഗോപരും ധര യശോദയുമായി ജന്മമെടുത്തു.

മറ്റൊരു കഥ ഇതാണ്. ഒരിക്കൽ ചന്ദ്രസേനൻ എന്നൊരു രാജാവ് ഉജ്ജയിനിയിലുള്ള മഹാകാള ക്ഷേത്രത്തിൽ തപസ്സിരുന്നു. തപസ്സിൽ പ്രസാദിച്ച ശിവൻ അദ്ദേഹത്തിന് തന്റെ എല്ലാ ഇംഗിതങ്ങളും നിറവേറ്റിക്കൊടുക്കുന്ന ഒരു രത്നം സമ്മാനിച്ചു. അന്യരാജാക്കന്മാർ ഈ രത്നത്തിനുവേണ്ടി ചന്ദ്രസേന രാജാവിനെതിരായി പടവെട്ടി. രാജാവ് വീണ്ടും വന്നു ക്ഷേത്രത്തിൽ അഭയംപ്രാപിച്ചു. ആ ഘട്ടത്തിൽ ഉജ്ജയിനിയിലുള്ള ഒരു ഗോപികയ്ക്ക് ശ്രീകരൻ എന്ന ഒരു പുത്രൻ ജനിച്ചു. ബാല്യത്തിൽ ത്തന്നെ ഈശ്വരഭക്തനായിത്തീർന്ന ശ്രീകരൻ മഹാകാളക്ഷേത്രത്തിൽ വന്ന് ഭജനമിരിക്കുകയും ശിവപ്രസാദം കൈവരിക്കുകയും ചെയ്തു. ചന്ദ്രസേനനെ അന്വേഷിച്ചുവന്ന ശത്രുരാജാക്കന്മാർക്ക് ശ്രീകരന്റെ അഭൌമിക പ്രകാശം നിമിത്തം അങ്ങോട്ടടുക്കാൻ കഴിഞ്ഞില്ല. ഇതിൽ അത്ഭുതപരതന്ത്രരായ അവരുടെ മുമ്പിൽ ഹനുമാൻ പ്രത്യക്ഷപ്പെട്ട് ശ്രീകരൻ വെറുമൊരു കാലിച്ചെറുക്കനല്ലെന്നും ഈശ്വരൻ അവനിൽ പ്രസാദിച്ചിരിക്കുന്നു എന്നും പറഞ്ഞു. കൂടാതെ, അവൻ എട്ടാം ജന്മത്തിൽ അമ്പാടിയിൽ നന്ദഗോപർ എന്ന പേരിൽ ജനിക്കുമെന്നും അന്ന് നന്ദഗോപരുടെ പുത്രനായി മഹാവിഷ്ണു ജനിക്കുമെന്നുംകൂടി അരുൾചെയ്തു. ഈ ശ്രീകരന്റെ എട്ടാം ജന്മമാണ് നന്ദഗോപർ എന്ന് കരുതപ്പെടുന്നു.

പിന്നീട് നന്ദഗോപരുടെ മകളായി ജനിച്ച മായാഭഗവതിയെ വസുദേവൻ ദേവകിയുടെ സമീപത്തും ശ്രീകൃഷ്ണനെ യശോദയുടെ സമീപത്തും കിടത്തി. ശ്രീകൃഷ്ണൻ യശോദയുടെയും വസുദേവരുടെയും മകനായി ഗോകുലത്തിൽ വളർന്നു. അക്രൂരൻ വന്നു കംസന്റെ രാജധാനിയിലേക്കു കൂട്ടിക്കൊണ്ടുപോകുംവരെ കൃഷ്ണൻ അവരോടൊപ്പമാണ് വസിച്ചിരുന്നത്. മകനോടൊപ്പം മഥുരയിൽ എത്തിയ നന്ദഗോപർ കംസവധത്തിനുശേഷം മാത്രമേ ശ്രീകൃഷ്ണൻ വസുദേവപുത്രനാണ് എന്ന യാഥാർഥ്യ മറിഞ്ഞുള്ളൂ.


</doc>
<doc id="209387" url="https://ml.wikipedia.org/wiki?curid=209387" title="നന്നയ്യ">
നന്നയ്യ

പ്രാചീന തെലുഗു കവിയാണ് നന്നയ്യ (). ചാലൂക്യരാജാവായ രാജരാജ നരേന്ദ്രന്റെ (1022-63) സദസ്യകവിയും സുഹൃത്തും കുലഗുരുവും ആയിരുന്നു ഇദ്ദേഹം. രാജാവിന്റെ ആവശ്യപ്രകാരം പഞ്ചമവേദമെന്നറിയപ്പെടുന്ന മഹാഭാരതം വിവർത്തനം ചെയ്തു. സതീർഥ്യനും വിദ്വത്കവിയുമായ നാരായണഭട്ടന്റെ സഹായത്തോടുകൂടിയാണ് വിവർത്തനം നിർവഹിച്ചത്.

തെലുഗുവിൽ മഹാഭാരതം വിവർത്തനം ചെയ്ത ആദ്യത്തെ മൂന്നു കവികളിൽ ഒന്നാമനാണ് ഇദ്ദേഹം. വ്യാകരണ നിയമാനുസാരിയും ശുദ്ധവുമായ ഭാഷയിൽ ആദ്യമായി കാവ്യം രചിച്ചയാൾ എന്ന നിലയിൽ നന്നയ്യയെ തെലുഗുവിലെ ആദ്യകവിയായി പരിഗണിക്കുന്നു. ആദിപർവവും സഭാപർവവും വനപർവ്വത്തിന്റെ മൂന്നു സർഗങ്ങളും 143 വ്യാകരണങ്ങളുമാണ് നന്നയ്യയുടെ ഭാരതത്തിലുള്ളത്. ബാക്കിയുള്ളവ, വിവർത്തനത്തിൽ ഇദ്ദേഹത്തിന്റെ പാത പിന്തുടർന്ന തിക്കനയും എർറനയും പൂർത്തിയാക്കി.

നന്നയ്യയുടെ ആന്ധ്രമഹാഭാരതം അതിൽ വരുത്തിയിട്ടുള്ള വ്യതിയാനങ്ങൾ കൊണ്ടു ശ്രദ്ധേയമാണ്. പല ഭാഗങ്ങളും വിട്ടുകളയുകയും ചിലത് സംഗ്രഹിക്കുകയും ചില വിവരണങ്ങൾ കൂട്ടിച്ചേർക്കുകയും ചെയ്തിട്ടുണ്ട്. ദ്രൗപദി അർജുനനെ വരണമാല്യം അണിയിക്കുന്നതിലെ കാവ്യഭംഗി വിവർത്തനത്തിലെ മൗലികതയ്ക്ക് ഒരുദാഹരണമാണ്. ദുര്യോധനൻ ദ്രൗപദിയെ സഭയിൽ വിളിച്ചു വരുത്തി അപമാനിക്കാൻ ശ്രമിച്ചപ്പോൾ ദുര്യോധനനെ സഭയിൽ നിന്നു നിഷ്കാസനം ചെയ്യാൻ ഗാന്ധാരി ധൃതരാഷ്ടരോടു പറയുന്ന ഭാഗം വിട്ടുകളഞ്ഞിട്ടുള്ള ഭാഗങ്ങൾക്കുദാഹരണം. ഭാരതത്തിൽ ഗാന്ധാരിയുടെ മഹത്ത്വം വെളിവാക്കപ്പെടുന്ന ചുരുക്കം ചില ഭാഗങ്ങളിൽ ഒന്നാണിത്. ആദിപർവത്തിലെ കചദേവയാനി, സഭാപർവത്തിലെ ശിശുപാല വധം, ആരണ്യപർവത്തിലെ നളചരിതം എന്നിവ ഏറെ ആസ്വാദ്യങ്ങളാണ്.

സംസ്കൃതപദബഹുലമാണ് നന്നയ്യയുടെ ഭാരതവിവർത്തനമെങ്കിലും ഒഴുക്കും ഗാംഭീര്യവും ഉള്ളതാണ് രചനാരീതി. ചമ്പകമാല ശാർദൂലം, മത്തേഭം, ഉത്പലമാല തുടങ്ങിയ വൃത്തങ്ങൾക്കു പുറമേ, തരുവോജ, മധ്യാക്കര എന്നിങ്ങനെയുള്ള ദേശീ വൃത്തങ്ങളും ഉപയോഗിച്ചിട്ടുണ്ട്.

തെലുഗു സാഹിത്യത്തിൽ ആത്മകഥ, ജീവചരിത്രം എന്നിവയ്ക്ക് തുടക്കം കുറിച്ചതും നന്നയ്യയാണെന്നു പറയാം. ആന്ധ്രഭാരതത്തിന്റെ ആദിപർവം ഒന്നാം കാണ്ഡത്തിൽ തന്റെ ആത്മകഥാപരമായ ചരിത്രം ഏതാനും വരികളിൽ പ്രതിപാദിച്ചിട്ടുണ്ട്. അതുപോലെ രാജരാജനരേന്ദ്രരാജാവിന്റെ ജീവചരിത്രം 12 പദ്യങ്ങളിലായി വിവരിച്ചിരിക്കുന്നു. എന്തുകൊണ്ടും തെലുഗു ക്ലാസ്സിക് കൃതികളിൽ ഉയർന്ന സ്ഥാനമാണ് ഈ കൃതിക്കുള്ളത്. വാല്മീകിയും വ്യാസനും സംസ്കൃത കാവ്യത്തിനു നല്കിയതുപോലുള്ള കാവ്യപാരമ്പര്യമാണ് നന്നയ്യ തെലുഗു സാഹിത്യത്തിന് നല്കിയിരിക്കുന്നതെന്നു പറയാം.

തെലുഗുവിലെ ആദ്യത്തെ വ്യാകരണഗ്രന്ഥമായ ആന്ധ്രശബ്ദസാമള്ളി നന്നയ്യയുടേതാണെന്ന് കരുതപ്പെടുന്നു. ലക്ഷണസാരമു, ഇന്ദ്രവിജയമു, ചാമുണ്ഡി വിലാസമു, രാഘവാദ്യുദയമു എന്നിവയാണ് നന്നയ്യ രചിച്ചതെന്നു വിശ്വസിക്കപ്പെടുന്ന ഇതര കൃതികൾ.


</doc>
<doc id="209392" url="https://ml.wikipedia.org/wiki?curid=209392" title="നന്നൂൽ">
നന്നൂൽ

പവണന്തിയാർ എന്നും പവണന്തി മുനിവർ എന്നും അറിയപ്പെട്ടിരുന്ന പണ്ഡിതകവി ഏകദേശം ഏഴു നൂറ്റാണ്ടുകൾക്കു മുമ്പു രചിച്ചതാണെന്നു കരുതപ്പെടുന്ന തമിഴ് വ്യാകരണ ഗ്രന്ഥമാണ് നന്നൂൽ. മൂന്നാം കുലോത്തുംഗ ചോഴന്റെ ഭരണകാലത്ത് സാമന്തനോ നാടുവാഴിയോ ആയിരുന്ന സീയഗംഗൻ എന്ന ഭാഷാ പ്രണയിയാണ് നന്നൂൽ എഴുതാൻ പവണന്തി മുനിവരെ പ്രേരിപ്പിച്ചതെന്ന് ഗ്രന്ഥത്തിന്റെ ആരംഭത്തിൽ പറഞ്ഞിട്ടുണ്ട്. പവണന്തിമുനിവർ ജൈനമതവിശ്വാസിയായിരുന്നുവെന്നും പിതാവിന്റെ പേര് സന്മതിമാമുനി എന്നാണെന്നും ഇന്നത്തെ കർണാടക സംസ്ഥാനത്തിന്റെ ഭാഗവും സനനാഥപുരമെന്നോ സനകാപുരമെന്നോ സനകൈ എന്നോ അറിയപ്പെട്ടിരുന്നതുമായ സ്ഥലമാണ് അദ്ദേഹത്തിന്റെ ജന്മദേശമെന്നും ഗവേഷകർ കണ്ടെത്തിയിട്ടുണ്ട്. 

വ്യാകരണ നിയമങ്ങളെല്ലാം ഉൾക്കൊള്ളിച്ചിട്ടുള്ള തമിഴിലെ ആദ്യത്തെ ആധികാരിക ഗ്രന്ഥമായ തൊൽകാപ്പിയം കഴിഞ്ഞാൽ ഏറ്റവും മുഖ്യമായ ഭാഷാശാസ്ത്രഗ്രന്ഥമാണ് നന്നൂൽ (നൂൽ എന്ന തമിഴ് പദത്തിന് ഗ്രന്ഥം എന്നാണർഥം. നന്നൂൽ എന്ന വാക്കിന് ഉത്തമഗ്രന്ഥം എന്ന് അർഥം പറയാം).

എഴുത്ത്, മൊഴി, അർഥം, കാവ്യം, അലങ്കാരം എന്നിങ്ങനെ അഞ്ചുവിഭാഗങ്ങളുടെ ലക്ഷണങ്ങളും ഇതിൽ പ്രതിപാദിച്ചിരുന്നതായി ഗ്രന്ഥാരംഭത്തിൽ സൂചനയുണ്ടെങ്കിലും പില്ക്കാലത്ത് അതിൽ കുറേഭാഗം നഷ്ടപ്പെട്ടുപോയി. എഴുത്ത്, ചൊല്ല് (മൊഴി) എന്നു രണ്ടുഭാഗങ്ങൾ മാത്രമാണ് അവശേഷിച്ചിട്ടുള്ളത്. ആദ്യത്തേത് എഴുത്തധികാരം എന്നും രണ്ടാമത്തേത് ചൊല്ലധികാരം എന്നും അറിയപ്പെടുന്നു.

അക്ഷരങ്ങൾ, പദങ്ങൾ, വാക്യങ്ങൾ എന്നിവയുടെ ഘടന, പ്രയോഗം, വചനം, ലിംഗപ്രത്യയങ്ങൾ മുതലായവയെല്ലാം നന്നൂലാൽ സോദാഹരണം വിവരിക്കുന്നു.

ഹൃദിസ്ഥമാക്കാനെളുപ്പമുള്ള സൂത്രങ്ങളായാണ് വ്യാകരണ നിയമങ്ങൾ പ്രതിപാദിച്ചിട്ടുള്ളത്. സ്വന്തം രചനയ്ക്കൊപ്പം തൊല്കാപ്പിയത്തിലെയും മറ്റുചില പുരാതന കൃതികളിലെയും വരികളും ഇതിൽ കൂട്ടിക്കലർത്തിയിട്ടുള്ളതായി കാണാം. മയിലൈ നാഥർ, ശങ്കര നമശ്ശിവായ പുലവർ, രാമാനുജ കവിരായർ, വിശാഖപ്പെരുമാൾ അയ്യർ തുടങ്ങിയ പണ്ഡിതന്മാർ നന്നൂലിനു വ്യാഖ്യാനങ്ങൾ രചിച്ചിട്ടുണ്ട്.


</doc>
<doc id="209403" url="https://ml.wikipedia.org/wiki?curid=209403" title="ചാന്ദേർ പഹാഡ്">
ചാന്ദേർ പഹാഡ്

ബിഭൂതിഭൂഷൺ ബന്ദോപാധ്യായ് കുട്ടികൾക്കായി 1938-ൽ രചിച്ച ബംഗാളി സാഹസിക നോവലാണ് ചാന്ദേർ പഹാഡ് പ്രായഭേദമെന്യെ എല്ലാവരേയും രസിപ്പിക്കുന്നു. മദ്ധ്യ ആഫ്രിക്കയിലെ റിക്ട്ടേഴ്സ്വ് വെൽഡ് (Richtersveld) എന്ന പർവത നിരയെ പാശ്ചാത്തലമാക്കി രചിക്കപ്പെട്ട ഈ പുസ്തകത്തിന്റെ മുഖവുരയിൽ ഇത് ഒരു അണുകരണമല്ലെന്നും കഥക്ക് യാഥാർത്ഥ്യത നല്കാനായി സാഹസികയാത്രികരുടെ യാത്രാവിവരണങ്ങളും ഡയറിക്കുറിപ്പുകളും സശ്രദ്ധം പഠിക്കുകയുണ്ടായെന്നും പ്രസ്താവിക്കുന്നു. 

കഥ നടക്കുന്നത് 1901- 1911 വരെയുളള കാലത്താണ്. ബംഗാളിലെ ഒരു കൊച്ചു ഗ്രാമത്തിൽ ജനിച്ച്, അവിടെത്തന്നെ വളർന്നു വലുതായ ശങ്കറിന്, വിദൂരസ്ഥലങ്ങൾ കാണാനും അവിടത്തെ രീതികൾ നേരിൽ കണ്ടറിയാനും അതിയായ ആഗ്രഹമുണ്ടായിരുന്നു. അവിചാരിതമായിട്ടാണ് ശങ്കറിന്റെ സ്വപ്നം സാക്ഷാത്കരിക്കപ്പെടുന്നത്. എഫ്. എ പാസായ ശങ്കറിന് ആഫ്രിക്കയിലേക്ക് പോകാനായി അവസരം കൈ വരുന്നു. കിഴക്കൻആഫ്രിക്കയിലെ ഉഗാണ്ടയിൽ ഒരു കമ്പനി റെയിൽ പാളങ്ങളിടുകയാണ്. അവിടെയൊരു മേസ്തിരിപ്പണി. ആഫ്രിക്കയിലെത്തിയ ശങ്കർ പിന്നീട് ഡീഗോ ആൽവാറേസ് എന്ന പോർത്തുഗീസുകാരനെ പരിചയപ്പെടുകയും അയാളോടൊപ്പം വൈരഖനികൾ തേടിയുളള ദുസ്സാഹസികയാത്രയിൽ പങ്കാളിയാവുകയും ചെയ്യുന്നു. മരുഭൂമിയിലൂടേയും ഇടതിങ്ങിയ വനപ്രദേശങ്ങളിലൂടേയും, മലയിടുക്കുകളിലൂടേയുമുളള പര്യവേക്ഷണത്തിനിടയിൽ അപകട സാധ്യതകൾ യഥാർത്ഥമാകുന്ന സ്തോഭജനകമായ വിവരണങ്ങളിലൂടെയാണ് കഥ മുന്നോട്ടു പോകുന്നത്. യാത്രാമദ്ധ്യേ ആൽവാറേസ് മൃതിയടയുന്നതോടെ ഏകാകിയായിത്തീരുന്ന ശങ്കറിന്റെ യാതനകൾ , ജീവന്മരണ സംഘർഷമായിത്തീരുന്നു. വൈരഖനി കണ്ടെത്തുന്നുണ്ടെങ്കിലും അതു മുതലെടുക്കാനാകുന്ന അവസ്ഥയിൽ അല്ലായിരുന്നു, ശങ്കർ. പത്തു വർഷങ്ങൾക്കു ശേഷം സ്വദേശത്തേക്കു മടങ്ങുന്ന ശങ്കർ മനസ്സിലുറപ്പിക്കുന്നു, താൻ തിരിച്ചുപോകും, ആ വൈരഖനി ഒരിക്കൽ കൂടി കണ്ടെത്തും.


</doc>
<doc id="209420" url="https://ml.wikipedia.org/wiki?curid=209420" title="ആരണ്യക്">
ആരണ്യക്

ബിഭൂതിഭൂഷൺ ബന്ദോപാധ്യായ് 1939-ൽ പ്രസിദ്ധീകരിച്ച ബംഗാളി നോവലാണ് ആരണ്യക് (আরণ্যক) .
ഏതാണ്ട് രണ്ടു വർഷത്തോളമെടുത്തു എഴുതി പൂർത്തിയാക്കാൻ . ബിഭൂതിഭൂഷൺ ബന്ദോപാധ്യായ് കുറെ കൊല്ലങ്ങളോളം ഖേലാചന്ദ് ഘോഷ് എന്ന ധനാഢ്യന്റെ ബീഹാറിലുളള വനഭൂമികളിൽ മാനേജരായി ജോലി നോക്കുകയുണ്ടായി. വനം വെട്ടിത്തെളിയിച്ച് നാണ്യവിളകൾ കൃഷിചെയ്യാനായിരുന്നു ഘോഷിന്റെ പരിപാടി. ഈ അനുഭവത്തിന്റെ വെളിച്ചത്തിലാണ് ആരണ്യക് ( ആരണ്യകം) എന്ന നോവൽ രൂപം കൊണ്ടത്. പ്രബാസി എന്ന മാസികയിലാണ് ഈ നോവൽ തുടർക്കഥയായി പ്രസിദ്ധീകരിക്കപ്പെട്ടത്.

ബീഹാറിലെ ഭഗൽപൂർ ജില്ലയിലെ കാടുകളിലാണ് കഥ നടക്കുന്നത്. പട്ടണവാസിയായ സത്യചരൺ കാട്ടിലെ എസ്റ്റേറ്റിൽ മാനേജരായി ജോലി സ്വീകരിക്കാൻ നിർബന്ധിതനാകുന്നു. അവിടത്തെ ജീവിതവുമായി പൊരുത്തപ്പെട്ടുപോകാനാകാതെ ഉഴലുന്ന സത്യചരൺ , ജുഗൽ പ്രസാദ് എന്ന പ്രകൃതിസ്നേഹിയുമായി പരിചയപ്പെടുന്നു. ജുഗൽ പ്രസാദിന്റെ വ്യക്തിത്വവും വിചാരധാരയും സത്യചരണിനെ ഏറെ സ്വാധീനിക്കുന്നു. അവരിരുവരും ചേർ വനംപ്രദേശങ്ങളിൽ അപൂർവ്വമായി കണ്ടുവരുന്ന സസ്യവർഗ്ഗങ്ങളെ പരിരക്ഷിക്കാനും പുതിയഇനങ്ങൾ നട്ടു വളർത്താനും ശ്രമിക്കുന്നു. പക്ഷേ എസ്റ്റേറ്റ് ഉടമയുടെ താത്പര്യങ്ങൾക്കെതിരായ ഈ സംരംഭത്തിൽ നിന്ന് സത്യചരണിന് ഖേദപൂർവ്വം പിന്മാറേണ്ടി വരിക മാത്രമല്ല, മനുഷ്യന്റെ സ്ഥാപിതതാത്പര്യങ്ങൾക്കും ലാഭക്കൊതിക്കുമായി വനം വെട്ടിത്തെളിയിക്കുന്നതിന് കൂട്ടുനിൽക്കേണ്ടിയും വരുന്നു. 


</doc>
<doc id="209425" url="https://ml.wikipedia.org/wiki?curid=209425" title="നമിസാധു">
നമിസാധു

ധാരപദ്ര നഗരത്തിൽ 11-ാം ശതകത്തിന്റെ രണ്ടും മൂന്നും പാദങ്ങളിലായാണ് ജീവിച്ചിരുന്ന സംസ്കൃത കാവ്യശാസ്ത്രകാരനായിരുന്നു നമിസാധു. ശാലിഭദ്രസൂരിയുടെ ശിഷ്യനായിരുന്ന ഇദ്ദേഹം ജൈനഭിക്ഷുവായിരുന്നു. രുദ്രടന്റെ കാവ്യാലങ്കാരം എന്ന പ്രസിദ്ധ അലങ്കാരശാസ്ത്രഗ്രന്ഥത്തിനു രചിച്ച ടിപ്പണിയിലൂടെയാണ് ഇദ്ദേഹം പ്രസിദ്ധനായത്. ഈ വ്യാഖ്യാനത്തിൽ ശ്വേതഭിക്ഷു, ശ്വേതാംബരനമി, ശ്വേതാഭ്യാസനമി, പണ്ഡിതനമി, നമ്യാധു, സാധുനമി എന്നീ പേരുകളിൽ നമിസാധു സ്വയം പരിചയപ്പെടുത്തുന്നുണ്ട്. 

പൂർവസൂരികളായ പ്രാകൃത ഗ്രന്ഥരചയിതാവായ ഹരിയുടെ (ഹരിഭദ്രസൂരി) നിരീക്ഷണത്തെ അവലംബമാക്കി കൈശികി, ആരഭടി തുടങ്ങിയ എട്ട് വൃത്തികളെ വിശദീകരിക്കുന്നത് ഇതിലെ പ്രത്യേകതയായി ചൂണ്ടിക്കാണിക്കപ്പെടുന്നു. നാല് വൃത്തികളെപ്പറ്റിയാണ് കാവ്യശാസ്ത്രങ്ങളിൽ സാമാന്യമായി നിരൂപണം ചെയ്തുവരുന്നത്. രുദ്രടന്റെ കാവ്യാലങ്കാരം നമിസാധുവിന്റെ വ്യാഖ്യാനം കാരണം കാവ്യശാസ്ത്രശാഖയിൽ പ്രസിദ്ധി കൈവരിച്ചു. കാവ്യശാസ്ത്ര പഠനത്തിലെ പ്രാരംഭകർക്കുകൂടി സുവ്യക്തമാകുന്ന രീതിയിൽ ലളിതമായ ശൈലിയിലാണ് നമിസാധു കാവ്യാലങ്കാരടീക രചിച്ചിട്ടുള്ളത്. 


</doc>
<doc id="209426" url="https://ml.wikipedia.org/wiki?curid=209426" title="നയാൽ">
നയാൽ

ബോവിഡെ (Bovide) ജന്തുകുടുംബത്തിന്റെ ഉപകുടുംബമായ കാപ്രിനെ (Caprinae) യിൽ ഉൾപ്പെടുന്ന ഒരിനം കാട്ടുചെമ്മരിയാടാണ് നയാൽ. ഏറ്റവും വലിപ്പം കൂടിയ കാട്ടുചെമ്മരിയാടിനമാണിത്. ശാ.നാ. ഓവിസ് അമ്മൺ (Ovis Ammon) അഴകിലും മെയ്വഴക്കത്തിലും ഇവയ്ക്ക് കൃഷ്ണമൃഗങ്ങളോടു സാദൃശ്യമുണ്ട്.

ലഡാക്ക് മുതൽ സിക്കിം വരെയുള്ള പ്രദേശങ്ങളിലെ പീഠഭൂമികളിലാണ് ഇവയെ സാധാരണ കണ്ടുവരുന്നത്. ശ.ശ. 1.2 മീറ്ററോളം ഉയരവും 140 കി. ഗ്രാം ഭാരവുമുണ്ട്. കൊമ്പ് ഒരു മീറ്ററോളം നീളമുള്ളതാണെങ്കിലും വട്ടത്തിൽ വളഞ്ഞിരിക്കുന്നു. ആൺമൃഗങ്ങൾക്ക് ഇളം തവിട്ടുനിറമാണെങ്കിലും പൃഷ്ഠഭാഗത്തിനും കീഴ്ഭാഗത്തിനും വെളുത്തനിറമായിരിക്കും. ഇവയുടെ ശരീരത്തിന്റെ നിറം പാറകൾക്കിടയിൽ തിരിച്ചറിയാതിരിക്കാൻ സഹായകമാണ്. ഉയർന്നും താഴ്ന്നും കിടക്കുന്ന മണൽക്കുന്നുകളും വിജനവും എത്തിപ്പറ്റാൻ ബുദ്ധിമുട്ടുള്ളതുമായ പ്രദേശങ്ങളുമാണ് ഇവയുടെ വാസസ്ഥലം. വേനൽക്കാലത്ത് കടുത്ത ചൂടും ശീതകാലത്ത് മരവിപ്പിക്കുന്ന മഞ്ഞും ഉള്ള പ്രദേശങ്ങളിൽ ആഹാരദൌർലഭ്യമുണ്ടാകുന്നതിനാൽ ആഹാരം തേടി ഇവയ്ക്കു വളരെ ദൂരം സഞ്ചരിക്കേണ്ടിവരുന്നു. തറപറ്റിവളരുന്ന ചെറുസസ്യങ്ങളാണ് ഇവയുടെ ആഹാരം. രാവിലെയും വൈകുന്നേരവും തീറ്റതേടലും ബാക്കിസമയം കുന്നിൻചരിവുകളിലെ അഭയകേന്ദ്രങ്ങളിൽ വിശ്രമിക്കലുമാണ് ഇവയുടെ ദിനചര്യ. വേനൽക്കാലങ്ങളിൽ ചെറുകൂട്ടങ്ങളായി കഴിഞ്ഞുകൂടുന്ന നയാൽ ചെമ്മരിയാടുകൾ വസന്തകാലാരംഭത്തോടെ ഇണകളെ വിട്ടുപോകുന്നു. പിന്നീട് ശരത്കാലത്തിന്റെ അന്ത്യഘട്ടത്തിൽ ഇവ ഇണകളോടൊപ്പം ചേരുന്നു. പ്രസവസമയമാകുമ്പോഴേക്കും പെൺമൃഗങ്ങൾ താഴ്വരകളിലേക്കിറങ്ങുകയാണ് പതിവ്. 150-180 ദിവസമാണ് ഗർഭകാലം. മേയ്-ജൂൺ മാസങ്ങളാണ് ഇവയുടെ പ്രസവകാലം. ഒരു പ്രസവത്തിൽ ഒന്നോ രണ്ടോ കുഞ്ഞുങ്ങളുണ്ടാകുന്നു. 10-13 വർഷമാണ് നയാലിന്റെ ആയുർദൈർഘ്യം.


</doc>
<doc id="209460" url="https://ml.wikipedia.org/wiki?curid=209460" title="ജൊഹാൻ ക്രിസ്റ്റ്യൻ ഡാൽ">
ജൊഹാൻ ക്രിസ്റ്റ്യൻ ഡാൽ

ജൊഹാൻ ക്രിസ്റ്റ്യൻ ഡാൽ (ഫെബ്രുവരി 24, 1788 – ഒക്ടോബർ 14, 1857) നോർവീജിയൻ ചിത്രകാരനായിരുന്നു. പ്രകൃതിദൃശ്യങ്ങൾ തനിമയോടെ ക്യാൻവാസിൽ പകർത്തിയിരുന്ന ഡാലിനെ നോർവിജിയൻ പ്രകൃതിദൃശ്യത്തിന്റെ കണ്ടുപിടിത്തക്കാരൻ എന്നു വിശേഷിപ്പിക്കാറുണ്ട്. വിദ്യാഭ്യാസത്തിനു ശേഷം 1824 മുതൽ മരണം വരെ ഡ്രെസ്ഡൻ അക്കാദമിയിൽ പ്രൊഫസറായിരുന്നു. പ്രശസ്ത ജർമൻ ചിത്രകാരനും പ്രകൃതിദൃശ്യ ചിത്രരചനയിൽ പ്രമുഖനുമായ സി. ഡി. ഫ്രീഡ്റിച്ചുമായുളള സമ്പർക്കം ഡാലിനെ വളരെയേറെ സ്വാധീനിച്ചു. മറ്റൊരു പ്രമുഖ പ്രകൃതിദൃശ്യചിത്രകാരനായ റൂയിഡേലിന്റെ കലാസൃഷ്ടികളും ഡാലിന് പ്രചോദനം നൽകി.

പത്തൊൻപതാം നൂറ്റാണ്ടിലെ നോർവീജിയൻ കലയെ ഏറെ സ്വാധീനിച്ച ദേശീയതാബോധം ഡാലിന്റെ ചിത്രരചനയിലും തെളിഞ്ഞു കാണാം. 1857-ൽ ഇദ്ദേഹം നിര്യാതനായി.





</doc>
<doc id="209473" url="https://ml.wikipedia.org/wiki?curid=209473" title="ജോൺ ഹെൻറി ഡാൽമെയെർ">
ജോൺ ഹെൻറി ഡാൽമെയെർ

ജോൺ ഹെൻറി ഡാൽമെയെർ ലെൻസുകളുടെ നിർമാതാവ് എന്ന നിലയിൽ പ്രശസ്തനായ ആഗ്ലോ-ജർമൻ ശാസ്ത്രജ്ഞനായിരുന്നു. ജർമനിയിലെ വെസ്റ്റ്ഫാലിയായിലെ ലൊക്സ്റ്റെണ്ണിൽ 1830 സെപ്റ്റംബർ 6-ന് ഇദ്ദേഹം ജനിച്ചു.

ഇദ്ദേഹത്തിന്റെ പ്രാഥമിക വിദ്യാഭ്യാസത്തെ സംബന്ധിച്ച് വളരെ കുറച്ചു വിവരങ്ങൾ മാത്രമേ ലഭ്യമായിട്ടുളളൂ. ശാസ്ത്രത്തിൽ തത്പരനായതിനാൽ ഒസ്നബ്രുക്കിലെ (Osnabruck) ഒരു ലെൻസ് നിർമാതാവിന്റെ കീഴിൽ പരിശീലകനായി ചേർന്നു. 1851-ൽ ലണ്ടനിലെത്തിയ ഡാൽമെയെർ ലെൻസ്, ദൂരദർശിനി എന്നിവയുടെ നിർമ്മാണത്തിൽ വ്യാപൃതനായിരുന്ന ആൻഡ്രു റോസിനോടൊപ്പം ഒരു വർഷത്തോളം പ്രവർത്തിച്ചു. തുടർന്ന് ശാസ്ത്ര വിഷയങ്ങളിൽ റോസിന്റെ ഉപദേശകനായി നിയമിതനായി. 

1859-ൽ റോസിന്റെ രണ്ടാമത്തെ പുത്രിയെ വിവാഹം കഴിച്ചതോടെ ദൂരദർശിനി നിർമ്മാണ പ്രവർത്തനങ്ങളിലും ഇദ്ദേഹം വ്യാപൃതനായി. ഫോട്ടോഗ്രാഫിക് ലെൻസുകളിൽ ശ്രദ്ധ കേന്ദ്രീകരിച്ച ഡാൽമെയെർ അന്ന് പ്രചാരത്തിലുണ്ടായിരുന്ന പോർട്രെയിറ്റ്, ലാൻഡ്സ്ക്കേപ്പ് ലെൻസുകളുടെ നിർമ്മാണത്തിൽ പല പുതിയ പരിഷ്ക്കാരങ്ങളും വരുത്തി അവയുടെ ഗുണമേന്മ വർധിപ്പിച്ചു. അതോടൊപ്പം സൂക്ഷ്മദർശിനിയിൽ ഉപയോഗിക്കുന്ന ഓബ്ജക്റ്റ് ഗ്ലാസ്സ്, പ്രാകാശിക ലാന്റേണിലെ കണ്ടൻസെർ എന്നിവയേയും ഇദ്ദേഹം പരിഷ്ക്കരിച്ചു. സൂര്യന്റെ ചിത്രമെടുക്കാൻ കഴിയുന്ന ഏതാനും ഫോട്ടോഹീലിയോഗ്രാഫുകളും ഇദ്ദേഹം നിർമ്മിക്കുകയുണ്ടായി. ടെലിഫോട്ടോ ലെൻസുകൾക്ക് പ്രചാരം നേടിക്കൊടുത്ത തോമസ് റൂഡോൾഫ്സ് ഡാൽമെയെർ ഇദ്ദേഹത്തിന്റെ രണ്ടാമത്തെ പുത്രനാണ്. ന്യൂസിലണ്ടിൽ വച്ച് 1883 ഡിസംബർ 30-ന് ഡാൽമെയെർ ദിവംഗതനായി.



</doc>
<doc id="209483" url="https://ml.wikipedia.org/wiki?curid=209483" title="ബീജീയഘടന">
ബീജീയഘടന

ഒരു ഗണവും അതിന്മേൽ നിർവചിക്കപ്പെട്ടിട്ടുള്ള ഒന്നോ അധികമോ സംക്രിയകളും ചേർന്നുള്ള ഘടനയെയാണ് ഗണിതത്തിൽ ബീജീയഘടന എന്ന് വിളിക്കുന്നത് . അമുർത്തബീജഗണിതത്തിലെ കേന്ദ്ര ആശയമാണ് ബീജീയഘടനകൾ. ഗ്രൂപ്പുകൾ, ക്ഷേത്രങ്ങൾ, വലയങ്ങൾ എന്നിവയെല്ലാം ബീജീയഘടനകൾക്ക് ഉദാഹരണങ്ങളാണ്.


</doc>
<doc id="209485" url="https://ml.wikipedia.org/wiki?curid=209485" title="നയീ കവിത">
നയീ കവിത

ഹിന്ദിയിലെ ഒരു കവിതാപ്രസ്ഥാനമാണ് നയീ കവിത. ദൂസരാ സപ്തകിന് (1951) ശേഷമുള്ള കാവ്യപ്രസ്ഥാനമാണ് ഇത്. 1943-ൽ താരസപ്തക് എന്ന പേരിൽ അജ്ഞേയ് എഡിറ്റ് ചെയ്ത് പ്രസിദ്ധീകരിച്ച ഏഴ് കവികളുടെ കാവ്യസമാഹാരത്തോടുകൂടിയാണ് ഹിന്ദി കവിതയിൽ 'പ്രയോഗവാദ്' എന്ന പരീക്ഷണ കാവ്യപ്രസ്ഥാനം ഉടലെടുത്തത്. ഈ പേരിനെച്ചൊല്ലി ഒട്ടേറെ വിവാദങ്ങളുമുണ്ടായി. വാസ്തവത്തിൽ 'പ്രയോഗവാദ'ത്തിനും 'നയീ കവിത'യ്ക്കുമിടയിൽ കൃത്യമായ ഒരു അതിർവരമ്പിടുക പ്രയാസമാണ്. 'പ്രയോഗവാദ'ത്തിലെ പല കവികളെയും കാവ്യസവിശേഷതകളെയും 'നയീകവിത'യിലും കാണാൻ കഴിയുന്നു എന്നതാണ് വസ്തുത.

'നയീ കവിത' എന്ന പേര് ആദ്യമായി പ്രയോഗിച്ചത് പ്രശസ്ത കവി അജ്ഞേയ് ആണ്. 1952-ൽ ലക്നൌ (Lucknow) റേഡിയോ പ്രഭാഷണത്തിൽ പ്രയോഗിച്ച ഈ പേര് പിന്നീട് 'നയീ കവിത' എന്ന തലക്കെട്ടോടുകൂടി 1953-ൽ നയേ പത്തേ എന്ന മാസികയിൽ ലേഖനമായി പ്രസിദ്ധീകരിച്ചു. ഈ മാസികയ്ക്ക് 'നയീ കവിത'യുടെ വളർച്ചയിൽ ഒരു പ്രധാന പങ്കുണ്ടായിരുന്നു. 1953-ൽ പുതിയ എഴുത്തുകാരുടെ ഒരു സ്ഥാപനമായ 'പരിമൾ' അലഹബാദ് യൂണിവേഴ്സിറ്റിയിൽ വച്ച് 'നയീ കവിത'യെക്കുറിച്ച് ഒരു സെമിനാർ സംഘടിപ്പിക്കുകയുണ്ടായി. ഇതിൽ പ്രസ്തുത വിഷയത്തെക്കുറിച്ച് ഭാരത്ഭൂഷൺ അഗർവാൾ, ജഗദീശ് ഗുപ്ത, രാംസ്വരൂപ് ചതുർവേദി എന്നിവർ പ്രബന്ധം അവതരിപ്പിച്ചിരുന്നു. പിന്നീട് 1954-ൽ അലഹബാദിൽ നിന്ന് ജഗദീശ് ഗുപ്തയും രാംസ്വരൂപ് ചതുർവേദിയും എഡിറ്ററായിക്കൊണ്ട് 'സാഹിത - സഹയോഗ്' എന്ന സഹകരണസ്ഥാപനം 'നയീ കവിത' എന്ന മാസിക പ്രസിദ്ധീകരിച്ചതോടുകൂടി നയീ കവിത അതിന്റെ പൂർണമായ അർഥത്തിൽ പ്രശസ്തമായി.

പുതുമയും സമകാല യാഥാർഥ്യത്തിന്റെ ചിത്രീകരണവും നയീ കവിതയ്ക്ക് വ്യത്യസ്തത പ്രദാനം ചെയ്തു. എങ്കിലും പ്രയോഗവാദി കവികളെയും നയീ കവിതകളുടെ കവികളെയും വേറിട്ട് തിരിച്ചറിയുക പ്രയാസമായിരുന്നു. (ഉദാ. താരസപ്തകിലെ ഗജാനൻ മാധവ് മുക്തിബോധ്, നേമിചന്ദ്ര ജെയ്ൻ, പ്രഭാകർ മാച്വേ, ഗിരിജകുമാർ മാഥുർ, അജ്ഞേയ്; ദൂസരാസപ്തകിലെ ഭവാനി പ്രസാദ് മിശ്ര, ശംശേർ ബഹാദുർ സിങ്, ധർമവീർ ഭാരതി തുടങ്ങിയവർ.) അതുകൊണ്ടുതന്നെ തീസരാ സപ്തകിന്റെ (1959) ആമുഖത്തിൽ നയീ കവിതയെക്കുറിച്ച് അജ്ഞേയ് നടത്തിയ പരാമർശം പ്രാധാന്യം അർഹിക്കുന്ന ഒന്നാണ്. അജ്ഞേയിന്റെ അഭിപ്രായത്തിൽ, 'നയീ കവിത'യിലെ പരീക്ഷണപരതയുടെ പ്രഥമബന്ധം ഭാഷയുമായിട്ടാണ്. "ഓരോ വാക്കും സമർഥമായി ഉപയോഗിക്കുന്നയാൾ അതിന് പുതിയ സംസ്കാരം കൊടുക്കുന്നു... പുതിയ കവിയുടെ നേട്ടത്തിന്റെയും സംഭാവനയുടെയും മാനദണ്ഡം ഇതായിരിക്കണം." അതേ സമയത്തുതന്നെ കവികൾ കേവലം വാഗ്ജാലങ്ങളിൽ അകപ്പെട്ടുപോകാതിരിക്കാൻ മുന്നറിയിപ്പും കൊടുത്തു. പ്രയോഗവാദ് കാവ്യത്തെ ഭാഷയുടെ ഒരു വൈശിഷ്ട്യമായി കണ്ടപ്പോൾ അതിനെ പുതിയ ശബ്ദഘടനയുടെ രൂപത്തിൽ നയീ കവിത ദർശിച്ചു.

ഇന്നത്തെ മാനവീയ വൈശിഷ്ട്യത്തിൽ നിന്നാണ് നയീ കവിത ഉടലെടുത്തതെന്ന് കാണാൻ കഴിയും. ഇറക്കുമതി ചെയ്ത മഹാനഗര സംസ്കാരത്തിന്റെ പ്രശ്നങ്ങളും പാർശ്വവത്കരിക്കപ്പെട്ട സാധാരണക്കാരന്റെ ക്ഷണികാനുഭൂതികളും ഇവ വിഷയീകരിക്കുന്നു. ഇക്കാരണത്താൽ തന്നെയാകണം ചില നിരൂപകർ ഛായാവാദോ(കാല്പനിക)ത്തര കാവ്യപ്രവണതകളെ നയീ കവിതയിൽ ഉൾപ്പെടുത്തണമെന്ന് അഭിപ്രായപ്പെടുന്നത്.

നയീ കവിതാപ്രസ്ഥാനത്തിന്റെ കേന്ദ്രബിന്ദു മനുഷ്യനാണ്. മാനുഷിക വ്യക്തിത്വത്തിന്റെ വികാസവും മനസ്സിന്റെ ആഴങ്ങളിലേക്കുള്ള പ്രയാണവും തുടരുന്നതോടൊപ്പം അവന്റെ രാഗ-വിരാഗാത്മകതകളെക്കുറിച്ച് അത് അന്വേഷിക്കുന്നു. അവന്റെ സാമൂഹികസാമ്പത്തിക ബന്ധങ്ങളെക്കുറിച്ച് ചർച്ച ചെയ്യുന്നു. സാധാരണക്കാരനായ പച്ചമനുഷ്യന്റെ കഴിവുകളും സാധ്യതകളും അത് വിശകലനം ചെയ്യുന്നു. 

നയീ കവിതയിലെ കവികൾ ആധുനികതയിൽ വിശ്വസിക്കുന്നു. ആ ആധുനികതയിൽ ത്യജിക്കലിനെയും നിരാശതയെയും അപേക്ഷിച്ച് യാഥാർഥ്യമാണ് സമർഥിക്കപ്പെട്ടിട്ടുള്ളത്. ഈ യാഥാർഥ്യത്തിന്റെ സാക്ഷാത്കാരം വിവേകത്തിന്റെ അടിസ്ഥാനത്തിൽ നടത്തുന്നതാണ് കൂടുതൽ നീതിയുക്തമെന്ന് അവർ കരുതുന്നു. ഒപ്പം മനോവിശ്ളേഷണസിദ്ധാന്തത്തിന്റെയും കമ്യൂണിസത്തിന്റെയും ചില സവിശേഷതകളെ പുതിയ കവികൾ അംഗീകരിക്കുകയും ചെയ്യുന്നു. അനുഭൂതിയെ സത്യസന്ധമായി ആവിഷ്കരിക്കാൻ ഇക്കൂട്ടത്തിൽപ്പെട്ട കവികൾ ഇഷ്ടപ്പെടുന്നു. സുഖമായാലും ദുഃഖമായാലും, ആശയോ നിരാശയോ ആയാലും അവർ ഏറ്റുവാങ്ങാൻ തയ്യാറാണ്.

നയീ കവിത നിമിഷത്തിന് പ്രാധാന്യം നൽകുന്നു. തിരക്കുപിടിച്ച വർത്തമാനകാലത്തിൽ ഓരോ നിമിഷവും പ്രധാനപ്പെട്ടതാകുന്നു. ഏത് നിമിഷവും ചരിത്രത്തിൽ ഒരു വഴിത്തിരിവായേക്കാം. നിമിഷങ്ങൾക്ക് യുഗങ്ങളെത്തന്നെ മാറ്റിമറിക്കാനുള്ള ശക്തിയും സാധ്യതകളും കവികൾ കാണുന്നു. 

ജീവിത പ്രവാഹത്തിൽ അതിന്റെ സന്ദർഭോചിതമായ ആവിഷ്കാരം നയീ കവിതയുടെ ഭാവതലമാണ്. ചരിത്രപരമായ കാഴ്ചപ്പാടിൽ നയീ കവിത 'സപ്തക്' കവികളുടെ മുന്നിലെ വികസിത രൂപമാണെന്ന് പറയുമ്പോൾ അർഥമാക്കുന്നത് അത് ഭാവബോധതലത്തിലും ആധുനിക യാഥാർഥ്യത്തിന്റെ തലത്തിലും തീർത്തും പുതിയ ദിശകളിലേക്ക് വിരൽചൂണ്ടുന്ന അനുഭൂതി പ്രദാനം ചെയ്യുന്നുവെന്നാണ്. ആയതിനാൽ അതിൽ ഛായാവാദത്തെപ്പോലെ പലായന പ്രവണതയില്ല. വർഗീയ ആഗ്രഹവുമില്ല. 

രണ്ടാം ലോകയുദ്ധത്തിനുശേഷം ലോകത്താകമാനം വ്യാപിച്ച നിരാശയും മോഹഭംഗവും സൃഷ്ടിച്ച അനാസ്ഥ നയീ കവിതയിൽ വ്യക്തമായി കാണാം. മനുഷ്യന്റെ കാഴ്ചപ്പാടിൽ മാറ്റങ്ങൾ ഉണ്ടാകുകയും പാരമ്പര്യത്തോടും മറ്റും താത്പര്യക്കുറവ് അനുഭവപ്പെട്ടു തുടങ്ങുകയും ചെയ്തപ്പോൾ പാരമ്പര്യത്തെ നിഷേധിച്ചുക്കൊണ്ട് യാഥാർഥ്യങ്ങൾ തുറന്നടിക്കാൻ പുതിയ കവികൾ താത്പര്യം കാണിച്ചു. ജനവാദികളായ കവികളെയും നയീ കവിതയിൽ കാണാവുന്നതാണ്. ജനാധിപത്യത്തിന്റെ പൊള്ളത്തരങ്ങൾ അവർ യാതൊരു മടിയും കൂടാതെ തുറന്നുകാട്ടി. സുദാമാ പാണ്ഡേ 'ധൂമിലി'നെപ്പോലുള്ള കവികൾ ഇതിനുദാഹരണമാണ്. സൻസദ് സേ സഡക് തക് (പാർലമെന്റ് മുതൽ റോഡ് വരെ) അത്തരം ജനോന്മുഖത വ്യക്തമാക്കുന്ന പ്രതീകാത്മക കവിതയാണ്. വർത്തമാനകാല ജീവിതത്തിന്റെ പൊരുത്തക്കേടുകൾ, ആധുനിക ജീവിതാവബോധം, ജീവിതത്തിന്റെ അപരിചിതത്വം, ഏകാന്തത, മൂല്യത്തകർച്ച എന്നിവയെല്ലാം നയീ കവിതയുടെ വിഷയമാകുന്നു. സൗന്ദര്യബോധത്തിന്റെ കാര്യത്തിലും വ്യത്യസ്തത പ്രകടമാണ്. യാഥാർഥ്യത്തിൽനിന്നും വേറിട്ട സൗന്ദര്യസങ്കല്പം അവർക്കില്ല. യാഥാർഥ്യത്തിന്റെ ക്രിയാത്മക തത്ത്വങ്ങൾ സൗന്ദര്യമാനങ്ങളെ നിർധാരണം ചെയ്യുന്നു. 

നയീ കവിതയുടെ മറ്റു പ്രധാന സവിശേഷതകളിൽ ചിലത് ഇവിടെ സംഗ്രഹിക്കുകയാണ്. യാഥാർഥ്യത്തിലൂന്നിയ അഹംവാദം, സ്വതന്ത്രമായ ആത്മാവിഷ്കാരത്തിന്റെ പ്രവണത, യാഥാർഥ്യത്തിൽ നിന്നും ദ്രവിതമായ ആക്ഷേപഹാസ്യപരമായ കാഴ്ചപ്പാട്, ചിത്രാത്മകമായ അച്ചടക്കമുള്ള കാവ്യശില്പം. 

സച്ചിദാനന്ദ് ഹീരാനന്ദ് വാത്സ്യായൻ 'അജ്ഞേയ്', ഗജാനൻ മാധവ് 'മുക്തിബോധ്', നേമീചന്ദ്ര ജെയ്ൻ, ഭാരത്ഭൂഷൺ അഗർവാൾ, ഗിരിജാകുമാർ മാഥുർ, പ്രഭാകർ മാച്വേ, ശംശേർ ബഹാദൂർ സിങ്, ധർമവീർ ഭാരതി, ശകുന്തളാ മാഥുർ, നാഗാർജുൻ, നരേശ് മേഹ്ത്താ, ലക്ഷ്മീകാന്ത് വർമ, ഭവാനി പ്രസാദ് മിശ്ര്, കേദാർനാഥ് സിങ്, കേദാർനാഥ് അഗർവാൾ, സുദാമാ പാണ്ഡേ 'ധൂമിൽ', ജഗദീശ് ഗുപ്ത്, കീർത്തി ചൌധരി, രഘുവീർ സഹായ്, വിജയ്ദേവ് നാരായൺ സാഹി, കുംവർ നാരായൺ, സർവേശ്വർ ദയാൽ സക്സേന, ദുഷ്യന്ത് കുമാർ, മദൻ വാത്സ്യായൻ, അജിത് കുമാർ, രാജേന്ദ്ര കിശോർ, മലയജ്, വിപിൻ കുമാർ അഗർവാൾ, കൈലാസ് വാജ്പേയി എന്നിവർ നയീ കവിതാ പ്രസ്ഥാനത്തിലെ പ്രധാനപ്പെട്ട കവികളാണ്. ആധുനിക ഹിന്ദി കവിതയെ സമ്പന്നമാക്കിയവരിൽ ഇവരുടെ സംഭാവന മഹത്താണ്.


</doc>
<doc id="209486" url="https://ml.wikipedia.org/wiki?curid=209486" title="നരകാസുരൻ">
നരകാസുരൻ

ഭാരതീയ പുരാണങ്ങളിൽ പരാമർശിക്കപ്പെട്ടിട്ടുള്ള ഒരു അസുരനാണ് നരകാസുരൻ. ഹിരണ്യാക്ഷന് ഭൂമീദേവിയിൽ ജനിച്ച പുത്രനാണ് നരകാസുരനെന്ന് ഭാഗവതത്തിലും കശ്യപപ്രജാപതിക്ക് കാളിക എന്ന പത്നിയിൽ ജനിച്ചവനാണെന്ന് വാല്മീകി രാമായണത്തിലും പ്രസ്താവമുണ്ട്. ഭൂമീദേവിയുടെ അപേക്ഷപ്രകാരം മഹാവിഷ്ണു നരകന് നാരായണാസ്ത്രം നല്കുകയും അത് കൈയിലുള്ളപ്പോൾ തനിക്കല്ലാതെ മറ്റാർക്കും അവനെ വധിക്കുവാൻ സാധിക്കുകയില്ല എന്ന് അനുഗ്രഹിക്കുകയും ചെയ്തുവെന്ന് ഭാഗവതപുരാണത്തിലെ ദശമസ്കന്ധത്തിൽ പറഞ്ഞിട്ടുണ്ട്.

മഹാവിഷ്ണുവിന്റെ വരം ലഭിച്ച നരകൻ പ്രാഗ്ജ്യോതിഷം തലസ്ഥാനമാക്കി ദീർഘകാലം ഭരണം നടത്തി. നരകാസുരൻ ദേവലോകം ആക്രമിച്ച് ഇന്ദ്രമാതാവായ അദിതിയുടെ കുണ്ഡലങ്ങളും ഇന്ദ്രന്റെ വെൺകൊറ്റക്കുടയും കരസ്ഥമാക്കുകയുണ്ടായി. ഇന്ദ്രന്റെ അപേക്ഷപ്രകാരം ശ്രീകൃഷ്ണൻ സത്യഭാമാസമേതം ഗരുഡാരൂഢനായി പ്രാഗ്ജ്യോതിഷത്തിലെത്തി യുദ്ധം ചെയ്ത് നരകനെ വധിച്ചു. നരകന്റെ നാരായണാസ്ത്രം പുത്രനായ ഭഗദത്തനു ലഭിച്ചു. നരകൻ തടവിൽ പാർപ്പിച്ചിരുന്ന പതിനാറായിരം രാജകന്യകമാരെ ശ്രീകൃഷ്ണൻ പത്നിമാരായി സ്വീകരിച്ചു. ഇവർ നരകാസുരന്റെ പുത്രിമാരായിരുന്നുവെന്നും ചില പുരാണഗ്രന്ഥങ്ങളിൽ പരാമർശമുണ്ട്. നരകാസുരവധത്തിന്റെ സ്മരണാർഥമാണ് ദീപാവലി ആഘോഷം എന്നാണ് ഒരു ഐതിഹ്യം. 

ദ്രാവിഡജനതക്കുമേൽ നടന്ന ആര്യ അധിനിവേശത്തിന്റെ ചരിത്രമാണ് ഈ ഐതിഹ്യത്തിൽ തെളിയുന്നത്. ഇന്ത്യാഉപഭൂഖണ്ഡത്തിലേക്ക് ഹിമാലയം കടന്നെത്തിയ ആര്യന്മാർ ദ്രാവിഡഭരണാധികാരികളെ വധിക്കുകയും സ്ത്രീകളെ അപഹരിക്കുകയും ചെയ്യുകയാണുണ്ടായത്.


</doc>
<doc id="209487" url="https://ml.wikipedia.org/wiki?curid=209487" title="സംവൃതി (ഗണിതം)">
സംവൃതി (ഗണിതം)

ഒരു ഗണത്തിലെ ഏത് രണ്ട് അംഗങ്ങളുടെമേൽ ഒരു ദ്വയാങ്കസംക്രിയ പ്രയോഗിച്ചാലും കിട്ടുന്ന ഉത്തരം ഗണത്തിലെ അംഗമാണെങ്കിൽ ദ്വയാങ്കസംക്രിയ ഗണത്തിനുമേൽ സംവൃതി പാലിക്കുന്നുവെന്ന് പറയുന്നു. ദ്വയാങ്കസംക്രിയകളുടെ ഒരു കൂട്ടത്തിലെ ഓരോ സംക്രിയയും ഗണത്തിനുമേൽ സംവൃതി പാലിക്കുന്നുവെങ്കിൽ സംക്രിയകളുടെ കൂട്ടവും ഗണത്തിനുമേൽ സംവൃതി പാലിക്കുന്നുവെന്ന് പറയാം.

"S" എന്ന ഗണത്തിനുമേൽ "*" എന്ന ദ്വയാങ്കസംക്രിയ സംവൃതമല്ലെന്ന് കരുതുക. "*" നു കീഴിൽ സംവൃതി പാലിക്കുന്നതും "S" അടങ്ങിയിരിക്കുന്നതുമായ ഏറ്റവും ചെറിയ ഗണത്തെ "*" നു കീഴിൽ "S" ന്റെ സംവൃതി എന്ന് വിളിക്കുന്നു.



</doc>
<doc id="209490" url="https://ml.wikipedia.org/wiki?curid=209490" title="നരനാരായണന്മാർ">
നരനാരായണന്മാർ

ഹൈന്ദവപുരാണങ്ങളിൽ പരാമർശിക്കപ്പെട്ടിട്ടുള്ള രണ്ട് ഋഷിമാരാണ് നരനാരായണന്മാർ (). പണ്ട് ബ്രഹ്മാവിന്റെ വലത്തെ മുല ഭേദിച്ചുകൊണ്ട് സനാതനമായ ധർമ്മം മൂർത്തിയായി അവതരിച്ചു . ഈ ധർമ്മം സ്വയം സാക്ഷാൽ മഹാവിഷ്ണുവായിരുന്നു . ഈ ധർമ്മദേവന്റെ പുത്രന്മാരായി മഹാവിഷ്ണു നാല് രൂപങ്ങളിൽ അവതരിക്കുകയുണ്ടായി . "ഹരി , കൃഷ്ണൻ , നരൻ , നാരായണൻ" എന്നിങ്ങനെ നാല് രൂപങ്ങളിൽ വിഷ്ണു ജനിച്ചു . ഇവരിൽ ഹരിയും കൃഷ്ണനും പരമയോഗികളും , നരനും നാരായണനും മഹാതപസ്വികളുമായി ശോഭിച്ചു . ജനനത്തിനു മുൻപ് ഇവർ വിഷ്ണുസ്വരൂപരായിരുന്നു .നരനാരായണന്മാർ ഒരായിരം വർഷം ബദര്യാശ്രമത്തിലിരുന്ന് ബ്രഹ്മത്തെ തപസ്സു ചെയ്തു .[ദേവീ ഭാഗവതം 4 -ആം സ്കന്ധം].നരനും നാരായണനും ദേവകാര്യാർത്ഥം ദ്വാപരയുഗത്തിന്റെ അന്തിമഘട്ടത്തിൽ അർജ്ജുനനായും കൃഷ്ണനായും ജനിക്കുകയുണ്ടായി . 

നരനാരായണന്മാർ പരമാത്മാവായ സാക്ഷാൽ ആദിനാരായണന്റെ അംശമാണെന്നും കൃഷ്ണാർജുനന്മാർ ഇവരുടെ പുനർജന്മമാണെന്നുമാണ് മറ്റൊരു വിശ്വാസം. നാരായണമഹർഷിയുടെ കൃഷ്ണമായ (കറുപ്പുനിറമുള്ള) ഒരു കേശം ശ്രീകൃഷ്ണനായി ജന്മമെടുത്തു എന്നു മഹാഭാരതം ആദിപർവത്തിൽ പറയുന്നു. നരനാരായണന്മാരിൽ നരൻ ശ്വേതവർണനും നാരായണൻ കൃഷ്ണവർണനും ആയിരിക്കുന്നുവെന്ന് പദ്മപുരാണത്തിൽ പ്രസ്താവിച്ചിട്ടുണ്ട്.

ഒരിക്കൽ ബ്രഹ്മാവും ശിവനും തമ്മിലുള്ള യുദ്ധത്തിൽ ശിവൻ ബ്രഹ്മാവിന്റെ ഒരു തല നുള്ളിക്കളയുന്നു . കോപിഷ്ഠനായ ബ്രഹ്മദേവൻ , തന്റെ വിയര്പ്പ് തുള്ളികളിൽ നിന്നും സ്വേദജൻ എന്നൊരു മഹാപുരുഷന് ജന്മം നല്കുകയും അവനോടു ശിവനെ വധിക്കുവാൻ ആവശ്യപ്പെടുകയും ചെയ്തു .സ്വേദജന് ആയിരം കവച്ചങ്ങളുന്ടായിരുന്നു .ആയിരം കവചങ്ങൾ ഉള്ളതിനാൽ സ്വേദജന് സഹസ്രകവചൻ എന്നും പേരുണ്ട് . സ്വേദജൻ ശിവനെ പിന്തുടര്ന്നു . ശിവൻ ഓടി വൈകുണ്ഠത്തിലെത്തി സാക്ഷാൽ മഹാവിഷ്ണുവിനെ അഭയം പ്രാപിപ്ക്കുകയും ചെയ്തു. തുടർന്ന് മഹാവിഷ്‌ണു ഹുംകാരത്താൽ സ്വേദജനെ മോഹാലസ്യപ്പെടുത്തി ശിവനെ ആശ്വസിപ്പിച്ചു . 

തുടർന്ന് ശിവൻ മഹാവിഷ്ണുവിനോട് ഭിക്ഷ യാചിച്ചു . കൈവശം ഒന്നുമില്ലാതിരുന്ന മഹാവിഷ്ണു , ശിവന്റെ കപാലത്തിൽ തന്റെ വലതുകരം ഇട്ടുകൊടുത്തു . ശിവൻ തന്റെ ശൂലം കൊണ്ട് വിഷ്ണുവിന്റെ കരത്തിൽ കുത്തുകയും വിഷ്ണുകരത്തിൽ നിന്നും ഭഗവാന്റെ രക്തം ശിവന്റെ കപാലത്തിൽ വീണു തുടങ്ങുകയും ചെയ്തു . മഹാവിഷ്ണുവിന്റെ രക്തം വീണു ശിവകപാലം നിറഞ്ഞു . അപ്പോൾ വിഷ്ണു രക്തധാരയെ ഉപസംഹരിച്ചു . ഈ രക്തത്തെ ശിവൻ ആയിരം ദിവ്യവര്ഷം മൂന്നാം തൃക്കണ്ണ് കൊണ്ട് നോക്കി കൈകൊണ്ടു കശക്കി . ആ രക്തത്തിൽ നിന്നും മഹാവിഷ്‌ണുവിന്റെയും, ശിവന്റെയും തേജസ്സോടെ ഒരു മഹാപുരുഷൻ ഉണ്ടായി വന്നു . അദ്ദേഹമാണ് രക്തജൻ . രക്തജന് ആയിരം കരങ്ങളുണ്ടായിരുന്നു .ഈ രക്തജനും സ്വേദജനും തമ്മിൽ യുദ്ധമാരംഭിച്ചു . ഒടുവിൽ സ്വേദജന് ഒരു കവചവും , രക്തജന് കൈ രണ്ടും മാത്രം അവശേഷിച്ചു .യുദ്ധം തുല്യനിലയിൽ അവസാനിച്ചപ്പോൾ , ബ്രഹ്മാവ്‌ സ്ഥലത്തെത്തുകയും , അടുത്ത ജന്മത്തിൽ രക്തജനും സ്വേദജനും തമ്മിൽ ഏറ്റുമുട്ടട്ടെ എന്നും , അന്ന് ഇവരുടെ വിജയ പരാജയങ്ങൾ നിശ്ചയിക്കാമെന്നും അറിയിച്ചു . 
"രക്തജൻ ശിവനാൽ അനുഗ്രഹിക്കപ്പെടുകയും , പിന്നീട് മഹാവിഷ്ണുവിന്റെ അംശമായ നാരായണ ഋഷിയോടു ചേർന്ന് ധർമ്മദേവന്റെ മക്കളായി പുനർജനിക്കുകയും ചെയ്തു" .ഈ രക്തജൻ നരനായി ജനിച്ചിട്ട് അർജ്ജുനനായി പുനർജനിച്ചു .സ്വേദജനാണ് കര്ണ്ണൻ ആയി പുനർജനിച്ചതു .

സ്വേദജനും രക്തജനും തുല്യ നില പാലിച്ച സമയത്ത് മഹാവിഷ്ണു സൂര്യദേവനെ അടുത്തുവിളിച്ചു ഇങ്ങനെ പറഞ്ഞു . " ദേവകാര്യം സാധിപ്പാനായി കലി - ദ്വാപര സന്ധിയിൽ ഈ സ്വേദജനെ സ്വന്തം അംശത്തിൽ നിന്നും അങ്ങ് ജനിപ്പിക്കണം .വസുഷേണൻ എന്ന പേരിൽ കുന്തിക്ക് ജനിക്കുന്ന ഇവൻ കർണ്ണനെന്നു പ്രസിദ്ധനാകും . എന്റെ പ്രസാദത്താൽ ഇവൻ സര്വ്വ സമ്പത്തും ഉത്തമ ബ്രാഹ്മണർക്ക് ദാനം ചെയ്യും "
അതിനു ശേഷം ഇന്ദ്രനെ അടുക്കൽ വിളിച്ചു രക്തജനെ സ്വന്തം അംശത്തിൽ ജനിപ്പിക്കാൻ വിഷ്ണു ആവശ്യപ്പെട്ടപ്പോൾ ഇന്ദ്രൻ ഒരു തടസ്സം ഉന്നയിച്ചു . അതായത് ശ്രീരാമാവതാരത്തിൽ വിഷ്ണു സൂര്യപുത്രനെ അനുകൂലിച്ചു തന്റെ പുത്രനായ ബാലിയെ സംഹരിച്ചുവെന്നും , അതിനാൽ രക്തജനെ തന്റെ പുത്രനാക്കുകയില്ലെന്നും പറഞ്ഞു . ഇത് കേട്ടപ്പോൾ വിഷ്ണു; ഇത്തവണ ഇന്ദ്രപുത്രന്റെ തോഴനായി ഇരുന്നുകൊള്ളാമെന്നും, സൂര്യപുത്രനെ സംഹരിപ്പാൻ സഹായിക്കാമെന്നും അറിയിച്ചു . ഒടുവിൽ ഇന്ദ്രൻ സമ്മതിച്ചു .
അങ്ങനെ "സൂര്യപുത്രനായി" സ്വേദജൻ "കർണ്ണനായും" , "ഇന്ദ്രപുത്രനായി" രക്തജൻ "അര്ജുനനായും" ജനിച്ചു .[പത്മപുരാണം , സൃഷ്ട്ടിഖണ്ടം , 14 ആം അദ്ധ്യായം].

ദക്ഷയാഗത്തിൽ സതി ആത്മാഹുതി ചെയ്ത ശേഷം ശിവൻ കോപിഷ്ഠനായി തന്റെ ശൂലത്തെ ദക്ഷന്റെ യാഗശാലയിലേക്കെറിഞ്ഞു. ശൂലം യാഗശാല ഭസ്മമാക്കിയ ശേഷം ബദര്യാശ്രമത്തിൽ തപസ്സു ചെയ്തുകൊണ്ടിരുന്ന നാരായണമുനിയുടെ നെഞ്ചിൽ പതിച്ചു. ശൂലം ശക്തിയായി ജ്വലിച്ചുകൊണ്ടു നാരായണന്റെ മുടിയെ തപിപ്പിച്ചു. നാരായണന്റെ മുടി പച്ചനിറമായി തീർന്നു. അന്നുമുതൽ നാരായണന് മുഞ്ജകേശൻ എന്ന പേരുണ്ടായി .
തുടർന്ന് നാരായണൻ ശക്തിയായ ഒരു ഹുങ്കാരം വിട്ടു. അത് ശിവശൂലത്തെ മടക്കി. നാരായണന്റെ ഹുങ്കാരമേറ്റ ശൂലം തിരികെ ശിവന്റെ കൈകളിലെത്തി. ശിവൻ നരനാരായണന്മാരുമായി യുദ്ധമുണ്ടായി. നാരായണൻ ശിവന്റെ കഴുത്തിൽ പിടികൂടി. അപ്പോൾ ശിവന്റെ കഴുത്ത് നീലിച്ചു പോയി. അന്നുമുതൽ ശിവന് നീലകണ്ഠൻ എന്ന പേരുണ്ടായി. തുടർന്ന് നരൻ ശക്തിയേറിയ മന്ത്രം ജപിച്ചുകൊണ്ടു ഒരു ഇഷീക എടുത്ത് ശിവനു നേരെ പ്രയോഗിച്ചു. ഈ ഇഷീക ഒരു പരശു ആയിത്തീർന്നു. (രണ്ടു വശത്തും മഴുവോടു കൂടിയ ആയുധമാണ് പരശു). ശിവനാകട്ടെ പരശുവിനെ ഖണ്ഡിച്ചു കളഞ്ഞു. അന്നുമുതൽ ശിവന് ഖണ്ഡപരശു എന്ന പേരുണ്ടായി. രുദ്രനാരായണയുദ്ധം ഭയങ്കരമായി നടന്നു. തീയ് ഹവിസ്സിനെ വാങ്ങാതായി. കടൽ വറ്റിപ്പോയി. ബ്രാഹ്മണർക്കു വേദം തോന്നാതായി. ഇത്തരത്തിൽ ലോകം നശിക്കാൻ തുടങ്ങിയപ്പോൾ, ബ്രഹ്‌മാവ്‌ ; ശിവനും നാരായണനും മുൻപിൽ പ്രത്യക്ഷനായി ശിവനെ ശാന്തനാക്കി. ശിവൻ നാരായണനെ വന്ദിച്ചു. നാരായണൻ ശിവനെയും വന്ദിച്ചു. അതോടെ നാരായണനും ശിവനും പരസ്പരം സ്തുതിച്ചു. നാരായണ മുനി ശിവനോട് ഇങ്ങനെ പറഞ്ഞു. 

യസ്ത്വാം വേത്തി സ മാം വേത്തി യസ്ത്വാ മനു സ മാമനു 

നാവയോരന്തരം കിഞ്ചിന്മാ തേ (അ )ഭൂതഃ ബുദ്ധിരന്യഥാ (133) 

അദ്യ പ്രഭൃതി ശ്രീവത്സ ശൂലാങ്കോ മേ ഭവത്യമം 

മമ പാണ്യംഗിതശ്ചാപി ശ്രീകണ്ഠസ്ത്വം ഭവിഷ്യസി (134) 

[മഹാഭാരതം , ശാന്തിപർവ്വം , അദ്ധ്യായം 343 , ശ്ളോകങ്ങൾ 133 ,134 ]

അങ്ങയെ അറിയുന്നവൻ എന്നെയും അറിയുന്നു. അങ്ങയുടെ ഭക്തനാരോ അവൻ എന്റെയും ഭക്തനാണ് . ഞാനും അങ്ങും ഒന്നാകുന്നു. യാതൊരന്തരവുമില്ല. അങ്ങയുടെ ബുദ്ധി ഇക്കാര്യത്തിൽ ചലിക്കരുതേ. ഇനിമുതൽ എന്റെ നെഞ്ചിലെ അടയാളം അങ്ങയുടെ ത്രിശൂലത്തിന്റേതായിരിക്കും. എന്റെ കരം കൊണ്ടു ഉണ്ടായ അടയാളത്താൽ അങ്ങ് ശ്രീകണ്ഠനായും ഭവിക്കും .

ഇപ്രകാരം നാരായണനും ശിവനും പരസ്പരം പൂജിച്ചു.


</doc>
<doc id="209493" url="https://ml.wikipedia.org/wiki?curid=209493" title="സാഹചര്യനിയമം">
സാഹചര്യനിയമം

ഗണിതത്തിലെ ചില ദ്വയാങ്കസംക്രിയകൾ അനുസരിക്കുന്ന വ്യവസ്ഥയാണ് സാഹചര്യനിയമം. "*" എന്ന ദ്വയാങ്കസംക്രിയ നിർവചിക്കപ്പെട്ടിട്ടുള്ള ഗണത്തിലെ അംഗങ്ങളാണ് "x", "y", "z" എന്ന് വരുമ്പോഴൊക്കെ
എന്ന സമവാക്യം പാലിക്കപ്പെടുന്നുവെങ്കിൽ സംക്രിയ ആ ഗണത്തിൽ സാഹചര്യനിയമം പാലിക്കുന്നുവെന്ന് പറയുന്നു.

ഉദാഹരണമായി, പൂർണ്ണസംഖ്യകൾ സങ്കലനത്തിനുകീഴിൽ സാഹചര്യനിയമമനുസരിക്കുന്നു, എന്നാൽ വ്യവകലനത്തിനു കീഴിൽ സാഹചര്യനിയമമനുസരിക്കുന്നില്ല ((3-2)-1=0, എന്നാൽ 3-(2-1)=2).


</doc>
<doc id="209508" url="https://ml.wikipedia.org/wiki?curid=209508" title="ഹംഗുൽ">
ഹംഗുൽ

ഇന്ത്യയിൽ കാശ്മീരിൽ മാത്രം കാണപ്പെടുന്ന ഒരിനം മാനാണ് ഹംഗുൽ. കാശ്മീരി മാൻ എന്നും അറിയപ്പെടുന്നു. ഗുരുതരമായ വംശനാശത്തിന്റെ വക്കിലാണ് ഈ മാനുകൾ.

കടുത്ത ചൂട് സഹിക്കാനാവാത്ത ഇവ മഞ്ഞുമലയുടെ സമീപത്തേക്കു സഞ്ചരിക്കുന്നു. ത്വക്കിനു തവിട്ടു നിറമാണ്. കൊമ്പുകൾ പടർന്നു വളരുന്നു. പെൺമാനിനു കൊമ്പുകളില്ല. കൂട്ടമായി സഞ്ചരിക്കുന്ന ഇവ അപൂർവ്വമായി ഒറ്റയ്ക്കും സഞ്ചരിക്കുന്നു. കൊടുംവേനലിൽ ആൺമാനുകൾ മഞ്ഞുമലകളിലേക്കു സഞ്ചരിക്കാറുണ്ട്. പുൽമേടുകളിലോ മലഞ്ചെരിവുകളിലോ ഇവ ഭക്ഷണം തേടുന്നു. 160 - 180 കിലോഗ്രാം വരെ ഇവ ഭാരം വയ്ക്കുന്നു. മൂന്നരയടിയോളം ഉയരവും ഏതാണ്ട് മൂന്നടിയോളം നീളവും ഉണ്ടാകും. 



</doc>
<doc id="209518" url="https://ml.wikipedia.org/wiki?curid=209518" title="മൈക്കേൽ ഡാവിറ്റ്">
മൈക്കേൽ ഡാവിറ്റ്

മൈക്കേൽ ഡാവിറ്റ് അയർലണ്ടിലെ ദേശീയ നേതാവായിരുന്നു. ബ്രിട്ടിഷ് മേധാവിത്വത്തിൽ നിന്നും രാജ്യത്തെ സ്വതന്ത്രമാക്കാൻ യത്നിച്ച ഇദ്ദേഹം ഭൂപരിഷ്കരണത്തിനു വേണ്ടി സമരം നയിച്ച "ലാൻഡ് ലീഗ്" എന്ന സംഘടനയുടെ സ്ഥാപകനേതാവെന്ന നിലയിലും പ്രസിദ്ധി നേടിയിട്ടുണ്ട്. മെയോ കൗണ്ടിയിലെ സ്ട്രെയ്ഡിൽ 1846 മാർച്ച് 25-ന് ഒരു കർഷകന്റെ പുത്രനായി ഇദ്ദേഹം ജനിച്ചു. 1852-ൽ കുടിയിറക്കപ്പെട്ട ഡാവിറ്റിന്റെ കുടുംബം ലങ്കാഷയറിലേക്ക് താമസം മാറ്റി.

തുണിമിൽ തൊഴിലാളിയായി പ്രവർത്തിച്ചുകൊണ്ടിരിക്കെ 1857-ൽ അപകടത്തിൽപ്പെട്ട് ഇദ്ദേഹത്തിന്റെ ഒരു കൈ നഷ്ടപ്പെട്ടു. അയർലണ്ടിന്റെ സ്വാതന്ത്ര്യത്തിനായി പൊരുതിയിരുന്ന അന്താരാഷ്ട്ര സംഘടനയായ ഐറിഷ് റിപ്പബ്ലിക്കൻ ബ്രദർഹുഡിൽ (ഫെനിയൻ) അംഗമായി 1865-മുതൽ പ്രവർത്തിച്ചുതുടങ്ങി. ഈ സംഘടനയുടെ ഇംഗ്ലണ്ടിലേയും സ്കോട്ട്ലൻഡിലേയും സംഘാടക സെക്രട്ടറിയായി ഇദ്ദേഹം 1868-ൽ നിയുക്തനായി. ബ്രിട്ടിഷ് മേധാവിത്വത്തിൽ നിന്നും അയർലണ്ടിനെ സ്വതന്ത്രമാക്കാനുളള യത്നത്തിലേർപ്പെട്ടിരിക്കെ അയർലണ്ടിലേക്ക് ആയുധങ്ങൾ കയറ്റി അയച്ച കുറ്റത്തിന് 1870 മേയ് 14-ആം തീയതി ഇദ്ദേഹത്തെ അറസ്റ്റു ചെയ്യുകയും 15-വർഷത്തെ തടവിനു ശിക്ഷിക്കുകയും ചെയ്തു. എന്നാൽ ഏഴു വർഷമായപ്പോഴേക്കും 1877-ൽ മോചിതനായി.

ഫെനിയൻ വിപ്ലവ പ്രസ്ഥാനത്തെ ചാൾസ് പാർനലിന്റെ വ്യവസ്ഥാപിത പ്രക്ഷോഭവുമായി ബന്ധപ്പെടുത്തി പ്രവർത്തിക്കുന്നതിന് ഇദ്ദേഹം യത്നിച്ചു. ഫെനിയൻ പ്രവർത്തനങ്ങളുമായി ബന്ധപ്പെട്ട് 1878-ൽ യു. എസ്സിലേക്കു പോയ ഡാവിറ്റ് 1879-ൽ അയർലണ്ടിൽ മടങ്ങിയെത്തി. പാർനലുമായി സഹകരിച്ച്, ഭൂപരിഷ്കരണം സാധ്യമാക്കുന്നതിനു വേണ്ടി സമരം നയിച്ച "നാഷണൽ ലാൻഡ് ലീഗ്" എന്ന സംഘടന സ്ഥാപിക്കുന്നതിനു നേതൃത്വം നൽകി. 1881-ലെ ഭൂനിയമ നിർമ്മാണത്തിന് ഇതിന്റെ പ്രവർത്തനം പ്രേരകമായിഭവിച്ചു.

ഇദ്ദേഹം പിൽക്കാലത്ത് പാർനലുമായി അഭിപ്രായ വ്യത്യാസത്തിലായി. സ്വാതന്ത്ര്യലബ്ധിക്കു വേണ്ടിയുള്ള പ്രവർത്തനങ്ങളുടെ പേരിൽ 1881-82 കാലയളവിലും 83-ലും ഇദ്ദേഹം ജയിലിൽ അടയ്ക്കപ്പെടുകയുണ്ടായി. 1882-ൽ പാർലമെന്റംഗമായി തെരഞ്ഞെടുക്കപ്പെട്ടുവെങ്കിലും കുറ്റവാളിയാണെന്ന കാരണത്താൽ അംഗത്വം നിഷേധിക്കപ്പെട്ടു. 1892-ലും 93-ലും പാർലമെന്റിലേക്ക് തെരഞ്ഞെടുക്കപ്പെട്ടപ്പോഴും സഭയിലിരിക്കാൻ കഴിഞ്ഞില്ല. 1895-ൽ വീണ്ടും തെരഞ്ഞെടുക്കപ്പെട്ട് പാർലമെന്റംഗമായി പ്രവർത്തിക്കാൻ കഴിഞ്ഞുവെങ്കിലും ഗ്രേറ്റ് ബ്രിട്ടന്റെ സൗത്ത് ആഫ്രിക്കൻ യുദ്ധത്തിൽ (ബൊയർ യുദ്ധം) പ്രതിഷേധിച്ച് 1899-ൽ ഈ സ്ഥാനം രാജിവച്ചു.

തുടങ്ങിയ ഗ്രന്ഥങ്ങൾ ഇദ്ദേഹം രചിച്ചിട്ടുണ്ട്. 1906 മേയ് 31-ന് ഡബ്ലിനിൽ ഇദ്ദേഹം നിര്യാതനായി.



</doc>
<doc id="209542" url="https://ml.wikipedia.org/wiki?curid=209542" title="കാട്ടെരുമ">
കാട്ടെരുമ

കാട്ടുപോത്തിന്റെ ഗോത്രത്തിൽ ഉൾപ്പെടുന്ന ഒരിനം വന്യമൃഗമാണ് കാട്ടെരുമ . ഇരട്ടക്കുളമ്പുകളുള്ള ഇവ മധ്യേന്ത്യയിലും ആസാമിലും കാണപ്പെടുന്നു. സംഘമായി കഴിയുന്ന ഇവ പെട്ടെന്ന് ആക്രമണകാരികളാവുന്നു. കറുത്തുവളഞ്ഞുപരന്ന കൊമ്പുകളും ദേഹത്തെ രോമക്കൂടുതലും ഇവയെ വ്യത്യസ്തമാക്കുന്നു. ഓടിച്ചെന്ന് ശത്രുക്കളെ മസ്തകം കൊണ്ട് ഇടിച്ച് അക്രമിക്കുന്നതാണ് ഇവയുടെ രീതി. വലിപ്പമുള്ളതും കറുത്തതും ശക്തവുമായ പരന്നതും വിശാലമായ വളവുള്ളതുമായ കൊമ്പുകളുള്ള കാട്ടെരുമ (wild buffalo), ഏറ്റവും അപകടകാരിയായ മൃഗമായാണ് കണക്കാക്കപെടുന്നത്. വളർത്തുപോത്തിന്റെ വണ്ണംകുറഞ്ഞതും ഭാരം കൂടിയതുമായ വകഭേദമാണിത്.

ലോകത്തിൽ ഏത് മൃഗത്തിനുള്ളതിനെക്കാളും വലിയ കൊമ്പുകളാണ് ഇതിനുഉള്ളത്. രണ്ടുതരത്തിൽ കൊമ്പുകളുള്ള ഇനങ്ങളുണ്ട്. ഒന്നിന്റെ കൊമ്പ് അർദ്ധവൃത്താകൃതിയിൽ മുകളിലേക്ക് വളഞ്ഞ് തമ്മിൽ കൂട്ടിമുട്ടുന്നതുപോലെയാണ്. മറ്റൊന്നിന്റെ കൊമ്പ് മുകളിലേക്ക് പൊങ്ങിയശേഷം അകത്തേക്ക് വളയുന്നു. കാട്ടെരുമയ്ക്ക് പുകപുരണ്ടതുപോലെ വെളുപ്പുനിറത്തിലുള്ള കാലുകളുണ്ട്. ഇത് അവയെ തിരിച്ച് അറിയാനുള്ള അടയാളവുമാണ്. വലർത്ത്എരുമകളുമായും പോത്തുകളുമായും ഇണ ചേരാറുള്ള ഇവ ആസാമിലെ ജനങ്ങൾക്ക്‌ വലിയ തലവേദന സൃഷ്ടികാറുണ്ട്. മദ്ധ്യഇന്ത്യയിൽ കാണപ്പെടുന്നതും വംശനാശത്തെ നേരിടുന്നതുമായ കാട്ടെരുമയിനങ്ങൾ കുറേക്കൂടി ശുദ്ധമായ ഇനങ്ങളാണെന്ന്   വിശ്വസിക്കപെടുന്നു.

ഇവ ഇപ്പോൾ കിഴക്കേ ഇന്ത്യയിലെ കാസിരംഗ നാഷണൽ പാർക്ക്‌ കൂടാതെ മദ്ധ്യേ ഇന്ത്യയിൽ ബസ്തറിയിലുള്ള ഇന്ദ്രാവതി, ഉഡന്തി, പാമേർ എന്നീ വന്യജീവിസങ്കെതങ്ങളിൽ ഒറിസ്സയിലെ കൊരപ്പൂട് ജില്ലയിലും കണ്ടുവരുന്നു.

ആക്രമിക്കാൻ തയ്യാറെടുക്കപ്പെടുമ്പോൾ ഇവ മുക്രിയിട്ടുകൊണ്ട് കാൽ നിലത്ത് ചവിട്ടുകയും ആക്രമണസന്നദ്ധമായി തലയാട്ടുകയും ചെയ്യുന്നു. ശത്രുക്കൾ അടുത്താണെന്നുകണ്ടാൽ കിടാവിനു ചുറ്റും കനത്ത വലയമുണ്ടാക്കുകയും ചെയ്യും.

തോൾവരെ പൊക്കം: 155-180 സെ.മീ. തൂക്കം 800-1200 കിലോ. 

ആവാസവ്യവസ്ഥയുടെ നഷ്ടം, കന്നുകാലിമെയ്ക്കൽ, മറ്റു കന്നുകാലിയുമായുള്ള വര്ഗ്ഗസങ്കരണം.       



</doc>
<doc id="209554" url="https://ml.wikipedia.org/wiki?curid=209554" title="ദുറൂസികൾ">
ദുറൂസികൾ

ദുറൂസികൾ (Eng:Druze Arabic: درزي, derzī or durzī‎, plural دروز, durūz, Hebrew: דרוזים‎ druzim) പ്രധാനമായും ലെബനോൻ, ഇസ്രായേൽ, ജോർദാൻ, സിറിയ എന്നീ രാജ്യങ്ങളിൽ കാണപ്പെടുന്ന ഒരു മതവിഭാഗമാണ്. ഷിയ ഇസ്ലാമിലെ ഇസ്മായിലി വിശ്വാസത്തിൽ നിന്നു ഉരുത്തിരിഞ്ഞു വന്ന ഒരു വിശ്വാസ ധാരയാണ് ഇത്. ദുറൂസി വിശ്വാസധാരയുടെ തുടക്ക കാലങ്ങളിൽ ഇതിനു നേതൃത്വം നൽകിയിരുന്നത് മുഹമ്മദ് ബിൻ ഇസ്മായിൽ നഷ്ടകിൻ അൽ ദരസി (en: Muhammad bin Ismail Nashtakin ad-Darazī) , ഹംസ ബിൻ അലി (en: Hamza Bin Ali) എന്നീ രണ്ട് മതപ്രചാരകരാണ്. വിശ്വാസങ്ങൾ പരസ്യമായി പ്രഖ്യാപിക്കുന്നതിനു മുൻപു ഇതിന്റെ ഒരു സ്ഥാപക സംഘം (core group) ചർച്ചകൾക്കായി രഹസ്യ യോഗങ്ങൾ വിളിച്ചു കൂട്ടുമായിരുന്നു. ഈ യോഗങ്ങളിൽ അൽ ദരസിയും ഹംസ ബിൻ അലിയും തമ്മിൽ അഭിപ്രായ വ്യത്യാസങ്ങൾ ഉണ്ടായിത്തുടങ്ങി. അലി ബിൻ അബീത്വാലിബും അദ്ദേഹത്തിന്റെ സന്തതി പരമ്പരകളെയും ദൈവത്തിന്റെ അവതാരങ്ങളായി പ്രഖ്യാപിക്കാനുള്ള അൽ ദരസിയുടെ ശ്രമമാണ് ഈ അഭിപ്രായ വ്യത്യാസത്തിന്റെ പ്രധാന കാരണം. ഹംസ ബിൻ അലി ഈ ആശയങ്ങളെ നിശിതമായി വിമർശിച്ചുകൊണ്ട് ഒരു ലേഖനവുമെഴുതുകയുണ്ടായി. 

1016-ൽ അൽ ദരസി തന്റെ വിശ്വാസങ്ങൾ പരസ്യമായി പ്രഖ്യാപിക്കുകയും ജനങ്ങളോട് തന്നെ പിന്തുടരാൻ ആഹ്വാനം ചെയ്യുകയുണ്ടായി. ഈ പ്രഖ്യാപനം കൈയിറോയിൽ സംഘർഷാവസ്ഥ സൃഷ്ടിക്കുകയും അധികാരികൾ ഈ പ്രസ്ഥാനത്തെ നിരോധിക്കുകയും ചെയ്തു. പിന്നീട് 1017-ൽ ഹംസ ബിൻ അലി ഈജിപ്റ്റിലെ ഫാതിമിഡ് ഖലീഫ അൽ ഹക്കീമിന്റെ അനുവാദത്തോടെ അൽ ദരസിയുടെ വിവാദ പ്രസ്താവനകൾ നീക്കം ചെയ്തു ഭേദഗതി ചെയ്ത ദുറൂസി വിശ്വാസപ്രമാണങ്ങൾ പരസ്യമായി പ്രഖ്യാപിച്ചു. 


</doc>
<doc id="209555" url="https://ml.wikipedia.org/wiki?curid=209555" title="യോഗേശ്വർ ദത്ത്">
യോഗേശ്വർ ദത്ത്

ഇന്ത്യൻ ഗുസ്തി കായികതാരമാണ് ഹരിയാന സ്വദേശിയായ യോഗേശ്വർ ദത്ത്. 2012 ലണ്ടൻ ഒളിമ്പിക്സിലെ ഗുസ്തിയിൽ വെങ്കലമെഡൽ നേടി. 60 കിലോ ഗ്രാം ഫ്രീസ്റ്റൈൽ വിഭാഗത്തിലാണ് യോഗേശ്വർ ഈ നേട്ടം കരസ്ഥമാക്കിയത്. 2012-ൽ രാജ്യത്തെ പരമോന്നത കായിക ബഹുമതിയായ ഖേൽരത്ന പുരസ്കാരം നൽകി ഭാരതം അദ്ദേഹത്തെ ആദരിച്ചു.


</doc>
<doc id="209571" url="https://ml.wikipedia.org/wiki?curid=209571" title="ലൂയിസ് ഡി ബ്രോഗ്ലി">
ലൂയിസ് ഡി ബ്രോഗ്ലി

ലൂയിസ് ഡി ബ്രോഗ്ലി ഫ്രഞ്ച് ഭൗതികശാസ്ത്രജ്ഞനായിരുന്നു. ഇലക്ട്രോണുകളുടെ തരംഗ സ്വഭാവം കണ്ടുപിടിച്ചതിന് ഭൗതികശാസ്ത്രത്തിനുള്ള 1929-ലെ നോബൽസമ്മാന ജേതാവായി. ഇദ്ദേഹത്തിന്റെ പൂർണനാമം പ്രിൻസ് ലൂയി വിക്ടർ പിരെ റെയ്മൺഡ് ഡി ബ്രോഗ്ലി (Prince Louis Victor Pierre Raymond De Broglie) എന്നാണ്. ഡി ബ്രോഗ്ലി 1892 ഓഗസ്റ്റ് 15-ന് ഫ്രാൻസിലെ ഡൈപ്പ് (Dieppe)-ൽ ജനിച്ചു. പാരിസിലെ സൊർബോണിൽ നിന്ന് ചരിത്രത്തിലും ഭൗതികശാസ്ത്രത്തിലും ബിരുദങ്ങൾ നേടി.

ഒന്നാം ലോകയുദ്ധകാലത്ത് ആർമിയിൽ ചേർന്ന് വയർലെസ് ടെലിഗ്രാഫിയിൽ സേവനമനുഷ്ഠിച്ചു. 1922-ൽ ഇദ്ദേഹം സൈദ്ധാന്തിക ഭൗതികത്തിലെ ക്വാണ്ടം മെക്കാനിക്സ് എന്ന ശാഖയിൽ ഗവേഷണമാരംഭിച്ചു. പ്രകാശം എന്ന ഊർജരൂപത്തെക്കുറിച്ച് അക്കാലം വരെ നിലവിലിരുന്ന ക്വാം സിദ്ധാന്തമോ ഇലക്ട്രോണുകളുടെ കണസിദ്ധാന്തമോ പൂർണമായും തൃപ്തികരമല്ലെന്ന് ഇദ്ദേഹം മനസ്സിലാക്കി. ഇലക്ട്രോണിനെപ്പോലെ, ചലിക്കുന്ന ഏതുതരം ദ്രവ്യകണികയോടും ബന്ധപ്പെട്ട് "ദ്രവ്യ തരംഗങ്ങൾ" (matter waves) ഉണ്ടെന്ന നിഗമനത്തിലെത്താൻ ഡി ബ്രോഗ്ലിക്കു കഴിഞ്ഞു. "തരംഗ ബലതന്ത്രം" (Wave mechanics) എന്ന പുതിയൊരു ശാസ്ത്രശാഖയ്ക്ക് ഇതു നാന്ദികുറിച്ചു. "ഡി ബ്രോഗ്ലി തരംഗം", "ഡി ബ്രോഗ്ലി തരംഗദൈർഘ്യം" എന്നീ ആശയങ്ങളാണ് ഈ ശാഖയുടെ അടിത്തറ. ഈ ഗവേഷണഫലങ്ങൾക്കായി ഡി ബ്രോഗ്ലിക്ക് 1924-ൽ ഡോക്ടറേറ്റ് ലഭിച്ചു. ഐൻസ്റ്റൈൻ പ്രത്യേക പരിഗണന നൽകിയതോടെ ഡി ബ്രോഗ്ലിയുടെ ഗവേഷണ നിരീക്ഷണങ്ങൾ ലോകശ്രദ്ധ നേടി. ക്ലിന്റൻ ജെ. ഡേവിസനും എൽ. എച്ച്. ജർമറും ചേർന്നു നടത്തിയ പരീക്ഷണങ്ങൾ ഡി ബ്രോഗ്ലിയുടെ പരികല്പനയുടെ സാധുത തെളിയിച്ചു (1927). ഇലക്ട്രോണിന്റെ ദ്വന്ദ്വസ്വഭാവം - കണമായും തരംഗമായും ഉള്ള പെരുമാറ്റം - ഇതുമൂലം സ്ഥിരീകരിക്കപ്പെട്ടു.

1924-ൽ പാരിസ് സർവകലാശാലയിൽ ഭൗതികശാസ്ത്രാധ്യാപകനായി സേവനം തുടങ്ങിയ ഡി ബ്രോഗ്ലി 1932 മുതൽ 30 വർഷക്കാലം ഹെന്റി പവാൻകാർ ഇൻസ്റ്റിറ്റ്യൂട്ടിൽ പ്രൊഫസറായി തുടർന്നു. 1933-ൽ അക്കാദമി ഒഫ് സയൻസസിലേക്ക് തിരഞ്ഞെടുക്കപ്പെട്ട ഇദ്ദേഹം 42-ൽ അതിന്റെ സ്ഥിരം സെക്രട്ടറിയായി. 1944-ൽ ഫ്രഞ്ച് അക്കാദമിയിലേക്കും 1953-ൽ ലനിലെ റോയൽ സൊസൈറ്റിയിൽ ഫോറിൻ മെംബറായും തിരഞ്ഞെടുക്കപ്പെട്ടു. യു. എസ്സിലെ നാഷണൽ അക്കാദമി ഒഫ് സയൻസസ്, അമേരിക്കൻ അക്കാദമി ഒഫ് ആർട്ട്സ് ആൻഡ് സയൻസസ് എന്നിവ ഉൾപ്പെടെ പല വിദേശ അക്കാദമികളിലും ഇദ്ദേഹം അംഗമായിരുന്നു. ആറു സർവകലാശാലകളിൽ നിന്ന് ഇദ്ദേഹത്തിന് ഓണററി ബിരുദങ്ങൾ ലഭിച്ചു.

സൈദ്ധാന്തിക ഭൗതികശാസ്ത്രശാഖയിൽ ഇദ്ദേഹത്തിന്റെ രചനകളാണ് 
എന്നിവ. ഡി ബ്രോഗ്ലി 1987 മാർച്ച് 19-ന് പാരിസിൽ അന്തരിച്ചു.



</doc>
<doc id="209584" url="https://ml.wikipedia.org/wiki?curid=209584" title="ഇസ്മാഈലികൾ">
ഇസ്മാഈലികൾ

ഇസ്മായിലി (Eng:Ismāʿīlism; Arabic: الإسماعيلية‎ al-Ismāʿīliyya; Persian: اسماعیلیان‎Esmāʿiliyān; Urdu: إسماعیلی Ismāʿīlī) ഇസ്നാ അശരി (twelvers) കഴിഞ്ഞാൽ ഷിയാ ഇസ്ലാമിലെ ഏറ്റവും സംഖ്യബലം ഉള്ള വിഭാഗമാണ്. ഷിയ ഇസ്ലാമിലെ ആറാമത്തെ ഇമാം ആയ ജാഫർ അൽ സാദിക്കിന്റെ മരണശേഷം അനന്തരാവകാശിയെച്ചൊല്ലി ഉണ്ടായ തർക്കത്തിന്റെ ഫലമായി ഷിയ ഇസ്ലാം മൂന്നായി പിളർന്നു. ജാഫർ അൽ സാദിക്കിന്റെ മകൻ ഇസ്മായിൽ ബിൻ ജാഫറിനെ പിന്തുണച്ചവർ ആണ് ഇസ്മായിലി ഷിയാക്കൾ.

ജാഫർ അൽ സാദിക്കിന്റെ ആദ്യ ഭാര്യയായ ഫാത്തിമ അൽ ഹസന്റെ മരണശേഷം അദ്ദേഹം ബെർബർ വംശജയായ ഹമീദാ ഖാത്തൂൺ എന്ന അടിമ സ്ത്രീയെ വിലയ്ക്കു വാങ്ങി കല്യാണം കഴിച്ചു. ആദ്യ ഭാര്യയിൽ അദ്ദേഹത്തിന് രണ്ട് മക്കൾ ഉണ്ടായിരുന്നു മൂത്തയാൾ അബ്ദുള്ള ബിൻ ജാഫർ അൽ അഫ്ത, രണ്ടാമൻ ഇസ്മായിൽ ബിൻ ജാഫർ. ഹമീദാ ഖാത്തൂണിൽ ഉണ്ടായ മൂത്ത മകനാണ് മൂസാ ബിൻ ജാഫർ അൽ കാസിം. അബ്ദുള്ള ബിൻ ജാഫർ അൽ അഫ്തയെ പിൻതുണച്ചവർ അൽ ഫാത്തീയ വിഭാഗമായി. ഇന്ന് അൽ ഫാത്തീയ വിഭാഗം ഇല്ല. അബ്ദുല്ല ബിൻ ജാഫറിന്റെ അനുയായികൾ ആയിരുന്നു എണ്ണത്തിൽ കൂടുതൽ. പക്ഷേ അച്ഛ്റെ മരണശേഷം എഴുപത് ദിവസം കഴിഞ്ഞപ്പോൾ അബ്ദുല്ല ബിൻ ജാഫറും മരണപ്പെട്ടു. ഇദ്ദേഹം സന്തതികൾ ഇല്ലാതെ മരണപ്പെട്ടത് കൊണ്ട് അനുയായികളിൽ കൂടുതൽ പേരും മൂസാ ബിൻ ജാഫർ അൽ കാസിമിനെ പിന്തുണയ്ക്കുന്ന വിഭാഗത്തിൽ ചേർന്നു. ഇസ്മായിൽ ബിൻ ജാഫർ തന്റെ അച്ഛൻ മരിക്കുന്നതിനു അഞ്ചുകൊല്ലം മുൻപേ മരണപ്പെട്ടിരുന്നു എന്നും ചില ചരിത്രകാരന്മാർ അഭിപ്രായപ്പെടുന്നു. ഇസ്മായിൽ ബിൻ ജാഫറിനെ ഏഴാമത്തെ ഇമാമായും അദ്ദേഹത്തിന്റെ മകൻ മുഹമ്മദ് ബിൻ ഇസ്മായിലിനെ അനന്തരാവകാശിയായും കണക്കാക്കുന്നവരാണ്.


</doc>
<doc id="209589" url="https://ml.wikipedia.org/wiki?curid=209589" title="ജവാൻ ഓഫ് വെള്ളിമല">
ജവാൻ ഓഫ് വെള്ളിമല

നവാഗതനായ അനൂപ് കണ്ണൻ സംവിധാനം ചെയ്ത് 2012 ഒക്ടോബർ 19-നു് പുറത്തിറങ്ങിയ മലയാളചലച്ചിത്രമാണ് ജവാൻ ഓഫ് വെള്ളിമല. മമ്മൂട്ടി, ശ്രീനിവാസൻ, മംത മോഹൻദാസ്, ആസിഫ് അലി എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. ജെയിംസ് ആൽബർട്ട് ആണ് ഈ ചിത്രത്തിന്റെ രചന നിർവ്വഹിച്ചിരിക്കുന്നത്. പ്ലേഹൗസ് പ്രൊഡക്ഷൻസിന്റെ ബാനറിൽ മമ്മൂട്ടി തന്നെയാണ് ഈ ചിത്രം നിർമ്മിച്ചിരിക്കുന്നത്.




</doc>
<doc id="209594" url="https://ml.wikipedia.org/wiki?curid=209594" title="ബാങ്കിംഗ് അവേഴ്സ് 10 ടു 4">
ബാങ്കിംഗ് അവേഴ്സ് 10 ടു 4

കെ. മധു സംവിധാനം ചെയ്ത് 2012-ൽ പുറത്തിറങ്ങിയ മലയാള കുറ്റാന്വേഷണ ചലച്ചിത്രമാണ് ബാങ്കിംഗ് അവേഴ്സ് 10 ടു 4. അനൂപ് മേനോൻ, ജിഷ്ണു, ശങ്കർ, മേഘന രാജ്, അശോകൻ, കൈലാഷ് എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. സുമേഷ്, അമൽ എന്നിവർ ചേർന്നാണ് ഈ ചിത്രത്തിന്റെ രചന നിർവ്വഹിച്ചിരിക്കുന്നത്. ലിമോ ഫിലിംസിന്റെ ബാനറിൽ സ്റ്റീഫൻ പത്തിക്കലാണ് ഈ ചിത്രം നിർമ്മിച്ചിരിക്കുന്നത്. ഗാനങ്ങളില്ലാത്ത ഈ ചിത്രത്തിന്റെ പശ്ചാത്തലസംഗീതം രാജാമണി ഒരുക്കിയിരിക്കുന്നു.

ഒരു ബാങ്കിനുള്ളിൽ നടക്കുന്ന കൊലപാതകവും കുറ്റാന്വേഷണം ബാങ്കിംഗ് മണിക്കൂറുകളിൽ തന്നെ പൂർത്തിയാക്കി കുറ്റവാളിയെ കണ്ടുപിടിക്കുന്നതുമാണ് ചിത്രത്തിന്റെ ഇതിവൃത്തം.




</doc>
<doc id="209596" url="https://ml.wikipedia.org/wiki?curid=209596" title="ഹൈപ്പർഫോക്കൽ ദൂരം">
ഹൈപ്പർഫോക്കൽ ദൂരം

ലെൻസ് ഉപയോഗിച്ച് ഒരു ദൃശ്യത്തിന്റെ പ്രതിബിംബം സൃഷ്ടിക്കുമ്പോൾ ഒരു നിശ്ചിതദൂരത്തിനു ശേഷം അതിനപ്പുറമുള്ള എല്ലാ വസ്തുക്കളും "അവശ്യ വ്യക്തത" അഥവാ ആക്സപ്റ്റബിൾ ഫോക്കസ് കൈവരിക്കുന്നതു കാണാം. ഛായാഗ്രഹണത്തിലും പ്രകാശശാസ്ത്രത്തിലും ഈ ദൂരത്തെ ഹൈപ്പർഫോക്കൽ ദൂരം എന്നു പറയുന്നു.

ഹൈപ്പർഫോക്കൽ ദൂരത്തെ രണ്ടു തരത്തിൽ സാങ്കേതികമായി നിർവചിക്കാം.

നിർവചനം 1: അനന്തതയിലെ വസ്തുക്കളെ അവശ്യ വ്യക്തതയിൽ നിർത്തിക്കൊണ്ട് ഒരു ലെൻസിന്റെ ദൃഷ്ടി കേന്ദ്രീകരിക്കാൻ കഴിയുന്ന ഏറ്റവും കുറഞ്ഞ ദൂരമാണ് ഹൈപ്പർഫോക്കൽ ദൂരം.

നിർവചനം 2: അനന്തതയിൽ ദൃഷ്ടി കേന്ദ്രീകരിച്ചിരിക്കുന്ന ഒരു ലെൻസ് തരുന്ന പ്രതിബിംബത്തിൽ ഏതു ദൂരം മുതലുള്ള വസ്തുക്കൾക്കാണോ അവശ്യവ്യക്തതയുള്ളത് ആ ദൂരത്തെ ഹൈപ്പർഫോക്കൽ ദൂരം എന്നു പറയുന്നു.

ഹൈപ്പർഫോക്കൽ ദൂരത്തു ലെൻസ് ദൃഷ്ടി കേന്ദ്രീകരിക്കുമ്പോളാണ് പരമാവധി ദൃശ്യത്തിന്റെ ആഴം നമുക്ക് ചിത്രീകരിക്കാൻ സാധിക്കുക. സ്ഥിരീകൃത ദൃഷ്ടികേന്ദ്ര ലെൻസ് ഉള്ള ഛായാഗ്രാഹികളിൽ ഈ ദൂരത്ത് ദൃഷ്ടി കേന്ദ്രീകരിക്കുമ്പോളാണ് ഏറ്റവും വ്യക്തതയുള്ള ചിത്രങ്ങൾ ലഭിക്കുക.

ഹൈപ്പർഫോക്കൽ ദൂരം ആശ്രയിച്ചിരിക്കുന്നത് എത്രമാത്രം വ്യക്തതയാണ് ദൃശ്യത്തിലെ വസ്തുക്കൾക്ക് ആവശ്യം എന്നുള്ളതിനെയാണ്. ആവശ്യമുള്ള വ്യക്തത കണ്ടുപിടിക്കുന്നത് ആശയക്കുഴപ്പത്തിന്റെ വൃത്തത്തെ ആശ്രയിച്ചാണ്. ഒരു ബിന്ദുവിന്റെ ചിത്രീകൃതമായ പ്രതിബിംബം വ്യക്തതയെ ബാധിക്കാതെ എത്ര വരെ വലിപ്പമുള്ള വൃത്തമാകാം എന്നതാണ് ആശയക്കുഴപ്പത്തിന്റെ വൃത്തം അർഥമാക്കുന്നത്.

ഒന്നാം നിർവചനത്തിന്,

ഏതു പ്രായോഗിക എഫ് സംഖ്യയുമായും തട്ടിച്ചു നോക്കുമ്പോൾ ഫോക്കസ് ദൂരം വളരെ ചെറുതാണ്, അതു കൊണ്ട്

ഉദാഹരണമായി, formula_9 അപ്പെർച്വറും 0.03 മി.മീ ആശയക്കുഴപ്പത്തിന്റെ വൃത്തവും(35മി.മീ ഛായാഗ്രഹണത്തിലെ മാതൃകാവില) ഉള്ള ഒരു 50മി.മീ ലെൻസിന്റെ ഹൈപ്പർഫോക്കൽ ദൂരം നിർവചനം 1 പ്രകാരം



</doc>
<doc id="209599" url="https://ml.wikipedia.org/wiki?curid=209599" title="ആറ്റൂർ കൃഷ്ണപ്പിഷാരടി">
ആറ്റൂർ കൃഷ്ണപ്പിഷാരടി

ഗവേഷകൻ, പ്രസാധകൻ, മലയാള-സംസ്കൃത പണ്ഡിതൻ, കവി, വിവർത്തകൻ, സംഗീതജ്ഞൻ എന്നിങ്ങനെ വിവിധനിലകളിൽ പ്രശസ്തനാണു് ആറ്റൂർ കൃഷ്ണപ്പിഷാരടി (1876 ഒക്ടോബർ 4 - 1964 ജൂൺ 5). കേരളശാകുന്തളം എന്നപേരിലുള്ള ശാകുന്തളവിവർത്തനവും സംഗീതചന്ദ്രിക എന്ന സംഗീതശാസ്ത്രഗ്രന്ഥവും പ്രധാനപ്പെട്ട കൃതികൾ.

1876 ഒക്ടോബർ 4-ന്‌ ഇന്നത്തെ തൃശ്ശൂർ ജില്ലയിൽ വടക്കാഞ്ചേരിയ്ക്കടുത്ത് ആറ്റൂരിൽ ആറ്റൂർ പിഷാരത്തെ പാപ്പിക്കുട്ടിപ്പിഷാരസ്യാരുടെയും വെള്ളാറ്റഞ്ഞൂർ മനയ്ക്കൽ നാരായണൻ നമ്പൂതിരിയുടെയും മകനായി ജനിച്ചു. നാട്ടിലെ പാരമ്പര്യരീതിയിലുള്ള പ്രാഥമികവിദ്യാഭ്യാസത്തിനു ശേഷം കൊടുങ്ങല്ലൂർ കോവിലകത്ത് ഉപരിപഠനം. വിദ്യാഭ്യാസത്തിനു ശേഷം അദ്ധ്യാപകവൃത്തിയിലേക്കു തിരിഞ്ഞു. പിന്നീട് മൂന്നു കൊല്ലത്തോളം പലയിടങ്ങളിലായി അദ്ധ്യാപകജീവിതമായിരുന്നു. ഇതിനിടയിൽ പഴയന്നൂർ വടക്കൂട്ടു പിഷാരത്തെ നാനിക്കുട്ടിപിഷാരസ്യാരുമായുള്ള വിവാഹം ആറ്റൂരിന്റെ ജീവിതത്തിലെ മറ്റൊരു വഴിത്തിരിവായി മാറുകയായിരുന്നു. നല്ലൊരു സംഗീത വിദുഷിയും വായ്പാട്ടിൽ അസാമാന്യ വിദഗ്ദ്ധയുമായിരുന്ന പത്നിയിൽ നിന്നു ആറ്റൂർ സംഗീതജ്ഞാനത്തിന്റെ പടവുകൾ താണ്ടാനും ഒപ്പം അവരെ അങ്ങോട്ടു വീണ പഠിപ്പിക്കാനും തുടങ്ങി.ആലത്തൂർ ഹൈസ്കൂളിൽ ഭാഷാദ്ധ്യാപകനായി ജോലി ചെയ്യുമ്പോഴാണ് തൃശ്ശൂർ ഭാരതവിലാസം പ്രസ്സുടമ മാളിയമ്മാവു കുഞ്ഞുവറീത് പ്രസാധകസ്ഥാനം നൽകി ആറ്റൂരിനെ തൃശ്ശൂർക്ക് ക്ഷണിക്കുന്നത്. തൃശ്ശൂരിലെ നാലഞ്ചുകൊല്ലത്തെ ജീവിതമാണ് യഥാർത്ഥത്തിൽ ആറ്റൂരിന്റെ സാഹിത്യജീവിതത്തിന് തുടക്കമിട്ടത്. തൃശ്ശൂരിൽ അദ്ദേഹം ഭാരതവിലാസം പ്രസ്സിലെ പ്രസാധകസ്ഥാനം എറ്റെടുത്തതിനുപുറമേ സർക്കാർ ഹൈസ്ക്കൂളിൽ ഭാഷാദ്ധ്യാപകനായി ജോലിയും നോക്കിയിരുന്നു. ശ്രീ രാമവർമ്മ അപ്പൻ തമ്പുരാൻ, മഹാകവി കുണ്ടൂർ നാരായണമേനോൻ,ജോസഫ് മുണ്ടശ്ശേരി മുതലായവരുമായി അടുപ്പം സ്ഥാപിക്കാൻ അവസരമുണ്ടായതും ഇക്കാലയളവിൽ തന്നെ. അപ്പൻ തമ്പുരാനെ സംസ്കൃതം പഠിപ്പിക്കുന്നതോടൊപ്പം മംഗളോദയം മാസികയുടെ നടത്തിപ്പിൽ തമ്പുരാനെ സഹായിക്കുകയും മാസികയിൽ നിരൂപണങ്ങളും മറ്റും എഴുതുകയും ആറ്റൂർ ചെയ്തിരുന്നു. ഇക്കാലത്ത് ‘നീതിമാല’ എന്നൊരു ബാലസാഹിത്യപുസ്തകത്തിന്റെ രചന നിർവ്വഹിച്ചു. 

ഏ.ആർ.രാജരാജവർമ്മ തമ്പുരാന്റെ (കേരളപാണിനി) “മണിദീപിക” എന്ന സംസ്കൃതവ്യാകരണ ഗ്രന്ഥത്തിന് മംഗളോദയം മാസികയിൽ ആറ്റൂർ എഴുതിയ നിരൂപണം മറ്റൊരു വഴിത്തിരിവായി. അന്ന് തിരുവനന്തപുരം മഹാരാജാ കോളേജിൽ ഭാഷാവിഭാഗം പ്രൊഫസറായിരുന്ന തമ്പുരാൻ ഈ നിരൂപണം വായിച്ച് നിരൂപകന്റെ പാണ്ഡിത്യത്തിൽ ആകൃഷ്ടനാവുകയും തന്റെ സഹപ്രവർത്തകനായി ജോലി ചെയ്യാൻ അദ്ദേഹത്തെ തിരുവനന്തപുരത്തേക്ക് ക്ഷണിക്കുകയും ചെയ്തു. അങ്ങനെ ആറ്റൂരിന്റെ താമസം തൃശ്ശൂരിൽ നിന്ന് തിരുവനന്തപുരത്തേക്ക് പറിച്ചുനടപ്പെട്ടു. കേരളപാണിനിയുടെ സഹാദ്ധ്യാപകനായിട്ടും പീന്നീട് അദ്ദേഹത്തിന്റെ നിര്യാണശേഷം ഭാഷവിഭാഗത്തിന്റെ ചുമതല ഏറ്റെടുത്തുകൊണ്ടും ഏതാണ്ട് 18 കൊല്ലത്തോളം മഹാരാജാസ് കോളേജിൽ ആറ്റൂർ സേവനമനുഷ്ഠിച്ചു. അതിനുശേഷം അഞ്ചുകൊല്ലത്തോളം ശ്രീ ചിത്തിരതിരുനാൾ മഹാരാജാവിന്റെ ട്യൂട്ടറായും ജോലി ചെയ്തു.ഈ കാലഘട്ടത്തിലെ പ്രധാന രചനകൾ ഉത്തരരാമചരിതം ഒന്നാം ഭാഗം, ബാലരത്നം, ലഘുരാമായണം, ‘അംബരീഷചരിതം’ കഥകളിയുടെ വ്യാഖ്യാനം, ലീലാതിലകം തർജ്ജുമ, സംസ്കൃതപാഠക്രമം(പാഠപുസ്തകം), ഉണ്ണുനീലിസന്ദേശം വ്യാഖ്യാനം, എന്നിവയാണ്. കൂടാതെ ആറ്റൂർ സ്വന്തമായി നടത്തിയിരുന്ന ‘രസികരത്നം’ എന്ന മാസികയിലൂടെയും പല കൃതികളും പുറത്തു വന്നു. കേരളപാണിനീയത്തിലെ ലിപിസംബന്ധമായ ചില സിദ്ധാന്തങ്ങളെ വിമർശിച്ചുകൊണ്ടുള്ള പുസ്തകമായ ‘ലിപിസാധാരണ്യം’ മറ്റൊരു ശ്രദ്ധേയമായ രചനയാണ്.

1934-ൽ ഉദ്യോഗത്തിൽനിന്നു വിരമിച്ചശേഷം തിരുവനന്തപുരം വിട്ട് ആറ്റൂർ വീണ്ടും തൃശ്ശൂരിൽ താമസമാക്കി. കേരളസാഹിത്യ അക്കാദമിയിലെ അംഗത്വത്തിനുപുറമേ കേരളകലാപരിഷത്തിന്റെ അദ്ധ്യക്ഷൻ, തൃശ്ശൂർ സംസ്കൃതപരിഷത്തിന്റെ പ്രസിഡന്റ് എന്നീ പദവികളും അക്കാലത്ത് വഹിച്ചിട്ടുണ്ട്. കേരളചരിത്രം, കേരളചരിതം ഒന്നാംഭാഗം, ഭാഷാസാഹിത്യചരിതം എന്നീ മൂന്നു ചരിത്രപുസ്തകങ്ങൾ, വിദ്യാവിവേകം എന്ന ഉപന്യാസസമാഹാരം, ഭാഷാദർപ്പണം എന്ന അലങ്കാരഗ്രന്ഥം, കേരളശാകുന്തളം എന്ന ശാകുന്തളവിവർത്തനം, , ഭീഷ്മരെ നായകനാക്കിയുള്ള, ധീരവ്രതം എന്ന നാടകം, കേരളകഥ എന്നപേരിലുളള കഥാസമാഹാരം, സംഗീതചന്ദ്രിക എന്ന സംഗീതശാസ്ത്രഗ്രന്ഥം എന്നിവയാണ് ഇക്കാലത്തെ പ്രധാന കൃതികൾ.

1956-ൽ പത്നിയുടെ ദേഹവിയോഗത്തിനുശേഷം അദ്ധ്യാപകജീവിതം അവസാനിപ്പിച്ച് ഒരു നിസ്സംഗജീവിതം നയിക്കുകയായിരുന്ന ആറ്റൂർ 88-ആം വയസ്സിൽ 1964 ജൂൺ 5-ന് ദിവംഗതനായി.




</doc>
<doc id="209601" url="https://ml.wikipedia.org/wiki?curid=209601" title="പാലി (മരം)">
പാലി (മരം)

സപ്പോട്ടേസി കുടുംബത്തിലെ ഒരിനം മരമാണ് ചോപ്പാല, പാച്ചേണ്ടി എന്നെല്ലാം അറിയപ്പെടുന്ന പാലി . പശ്ചിമഘട്ടത്തിൽ കാണപ്പെടുന്ന 35 മീറ്റർ വരെ ഉയരം വയ്കുന്ന നിത്യഹരിതവൃക്ഷമാണ് . ഇന്ത്യയിലും ശ്രീലങ്കയിലുമാണ് പ്രധാനമായി കണ്ടുവരുന്നത്. തടിക്ക് ഭാരവും ഈടുമുണ്ട്. കാതലിന് ചുവപ്പു നിറം. പക്ഷികളാണ് വിത്തുവിതരണം നടത്തുന്നത്. സ്വാഭാവികപുനരുദ്ഭവം ധാരാളമായി നടക്കുന്നുണ്ട്.



</doc>
<doc id="209645" url="https://ml.wikipedia.org/wiki?curid=209645" title="ചോപ്പാല">
ചോപ്പാല

തെക്കെപശ്ചിമഘട്ടതദ്ദേശവാസിയായ ഒരു മരമാണ് പാച്ചെണ്ടി, പാലി എന്നെല്ലാം അറിയപ്പെടുന്ന ചോപ്പാല. . 25 മീറ്ററോളം ഉയരം വയ്ക്കുന്ന ഈ മരം നിത്യഹരിതവനങ്ങളിലെ 700 മീറ്ററിനും 800 മീറ്ററിനും ഇടയിലുള്ള സ്ഥലങ്ങളിൽ കാണുന്നു. ആനമലയിൽ വിരളമായി കാണുന്ന ഈ മരം വംശനാശഭീഷണി നേരിടുന്നുണ്ട്.



</doc>
<doc id="209647" url="https://ml.wikipedia.org/wiki?curid=209647" title="മാന്ത്രികൻ">
മാന്ത്രികൻ

അനിൽ സംവിധാനം ചെയ്ത് 2012-ൽ പുറത്തിറങ്ങിയ മലയാളചലച്ചിത്രമാണ് മാന്ത്രികൻ. ജയറാം, പൂനം ബജ്‌വ എന്നിവരാണ് ഈ ചിത്രത്തിലെ നായികാനായകന്മാർ. രാജൻ കിരിയത്ത് ആണ് ഈ ചിത്രത്തിന്റെ രചന നിർവ്വഹിച്ചിരിക്കുന്നത്.




</doc>
<doc id="209649" url="https://ml.wikipedia.org/wiki?curid=209649" title="ഷജിത്ത് കൊയേരി">
ഷജിത്ത് കൊയേരി

മലയാളിയായ ഒരു ഇന്ത്യൻ സൗണ്ട് ഡിസൈനറാണ് ഷജിത്ത് കൊയേരി. 2006-ൽ ഓംകാര എന്ന ചിത്രത്തിലൂടെ മികച്ച സൗണ്ട് ഡിസൈനർക്കുള്ള ദേശീയ അവാർഡ് ലഭിച്ചു.

കണ്ണൂർ ജില്ലയിലെ തലശ്ശേരിക്കടുത്തുള്ള പുന്നോൽ സ്വദേശിയാണ് ഇദ്ദേഹം. 13-ആം വയസ്സു മുതൽ റുമാറ്റിക് ആർത്രറ്റിസ് എന്ന രോഗബാധിതനാണ് ഷജിത്ത്.




</doc>
<doc id="209655" url="https://ml.wikipedia.org/wiki?curid=209655" title="വൻ ചൊട്ടശലഭം">
വൻ ചൊട്ടശലഭം

വൻ ചൊട്ടശലഭം എന്ന് കേരളത്തിൽ വിളിക്കപ്പെടുന്ന ശലഭത്തിന്റെ ശാസ്ത്രീയനാമമാണ് "ഹൈപോലിമ്നാസ് ബൊളീന". ബ്ലൂ മൂൺ ബട്ടർഫ്ലൈ എന്നും കോമൺ എഗ്ഗ് ഫ്ലൈ എന്നും വിളിക്കപ്പെടുന്ന ഈ ശലഭം നിംഫാലിഡ് വിഭാഗത്തിൽ പെടുന്നു. 

"ഹൈപോലിമ്നാസ് ബൊളീന" കറുത്ത ശരീരമുള്ളതും 70 മുതൽ 85 മില്ലീമീറ്റർ വരെ ചിറകുകളുടെ അറ്റങ്ങൾ തമ്മിൽ അകലമുള്ളതുമായ ഒരു ശലഭമാണ്. ഈയിനം ശലഭത്തിന്റെ ആണിനും പെണ്ണിനെയും കാഴ്ച്ചയിൽ തിരിച്ചറിയാൻ സാധിക്കും (sexual dimorphism). പെൺ ശലഭത്തിന് പല മോർഫുകളുണ്ട്.
ചിറകിന്റെ മുകൾ വശം കറുത്തതാണ്. മുകൾ വശത്തായി മൂന്ന് ജോടി വെളുത്ത പാടുകൾ കാണാൻ സാധിക്കും. മുൻ ചിറകിൽ രണ്ട് ജോടിയും പിൻ ചിറകിൽ ഒരു ജോടിയുമാണുണ്ടാവുക. ഈ വെള്ളപ്പാടുകൾക്കു ചുറ്റും പർപ്പിൾ നിറത്തിൽ തിളങ്ങുന്നതായി കാണാൻ സാധിക്കും. ഇതു കൂടാതെ ചിറകിന്റെ മുകൾ വശത്തായി ധാരാളം ചെറിയ വെളുത്ത പാടുകളും കാണാൻ സാധിക്കും.

പെൺ ശലഭങ്ങളുടെ ചിറകിന്റെ മുകൾ വശം ബ്രൗൺ കലർന്ന കറുത്ത നിറത്തിലാണ് കാണപ്പെടുക. ഇതിൽ പാടുകളുണ്ടാവില്ല. ചിറകിന്റെ അരികുകൾ അരളി ശലഭത്തിന്റേതുപോലുള്ള കുത്തുകളുള്ളതാണ്. 

വൻചൊട്ടശലഭം പടിഞ്ഞാറ് മഡഗാസ്കർ മുതൽ, ദക്ഷിണേഷ്യ, ദക്ഷിണപൂർവ്വേഷ്യ, ദക്ഷിണ പെസിഫിക് ദ്വീപുകൾ (ഫ്രഞ്ച് പോളിനേഷ്യ, ടോങ്ക, സമോവ, വാനുവാട്ടു), ഓസ്ട്രേലിയ, ജപ്പാൻ, ന്യൂസിലാന്റ് എന്നിവിടങ്ങൾ വരെ കാണപ്പെടുന്നു.

ഇടവിട്ട് മരങ്ങളുള്ള പ്രദേശം, ഇലപൊഴിയുന്ന മരങ്ങളുള്ള വനങ്ങൾ, ഇടതൂർന്നതും കുറ്റിക്കാടുകൾ, പച്ചപ്പുള്ള മനുഷ്യവാസപ്രദേശങ്ങൾ എന്നിവിടങ്ങളിൽ വൻചൊട്ടശലഭത്തെ കാണപ്പെടാറുണ്ട്.

പെൺ ശലഭങ്ങൾ മുട്ടയിട്ട ഇലകൾക്ക് കാവലിരിക്കാറുണ്ട്. ആൺ ശലഭങ്ങൾ സ്വന്തം പ്രദേശം കാത്തുസൂക്ഷിക്കാറുണ്ടത്രേ. പ്രായത്തിനൊപ്പം ഈ സ്വഭാവം കൂടിവരുകയും ചെയ്യും. പെൺ ശലഭങ്ങളെ കണ്ടെത്താൻ സാധിക്കുന്ന പ്രദേശങ്ങൾക്കാണ് മുൻ തൂക്കം ലഭിക്കുക. ഉറുമ്പുകൾ ശലഭമുട്ടകൾ തിന്നാറുണ്ട്. പെൺ ശലഭം ഒരു ചെടിയിൽ ഉറുമ്പുകളുണ്ടോ എന്ന് പരിശോധിച്ചുനോക്കി ഇല്ലെന്നുറപ്പുവരുത്തിയശേഷമാണ് മുട്ടകളിടുന്നത്. ചിലപ്പോൾ ഒരു മുട്ടയേ ഇടാറുള്ളൂവെങ്കിലും സാധാരണഗതിയിൽ രണ്ടുമുതൽ അഞ്ചുവരെ മുട്ടകളാണ് ഇടുക. ഇലകളുടെ കീഴിലാണ് മുട്ടയിടുക.

"ഫ്ലൂറിയ ഇന്ററപ്റ്റ", "സൈഡ റോംബിഫോളിയ", "ഇലാസ്റ്റോസ്റ്റെമ്മ ക്യൂണിയേറ്റം", "പോർട്ടുലേക ഒളെറാസിയ", "ലാപോർട്ടിയ ഇന്ററപ്റ്റ", "ട്രയംഫെറ്റ പെന്റാഡ്ര", "അസിസ്റ്റാസിയ" എന്നീ വിഭാഗങ്ങളിൽപ്പെടുന്ന സസ്യങ്ങളിൽ നിന്ന് വൻ ചൊട്ടശലഭം ഭക്ഷണത്തിനായി ആശ്രയിക്കുന്നത്.

"ഇലാസ്റ്റോസ്റ്റെമ ക്യൂണിയേറ്റം", "ഫ്ല്യൂറിയ ഇന്ററപ്റ്റ", "സ്യൂഡെറാന്തമം വേരിയബൈൽ", "സിന്ററല്ല നോഡിഫ്ലോറ" എന്നിവയും ആതിധേയസസ്യങ്ങളാണ്. "അർട്ടിക്ക ഡഓസിക്ക", "മാൾവ" എന്നീ ഇനങ്ങളിൽപ്പെട്ട സസ്യങ്ങളും ഇവ ഭക്ഷണത്തിനാശ്രയിക്കാറുണ്ട്.

മുട്ടകൾ വിളറിയ പച്ചനിറത്തിലുള്ളവയാണ്. മുകൾഭാഗത്തൊഴികെ നീളത്തിലുള്ള വരമ്പുകൾ കാണാൻ സാധിക്കും.

മുട്ടവിരിയാനെടുക്കുന്നത് ഉദ്ദേശം നാലുദിവസമാണ്. കാറ്റർപില്ലറുകൾ ഉടൻതന്നെ പലഭാഗത്തേയ്ക്കായി പിരിഞ്ഞുപോകും. കറുത്ത ശരീരവും ഓറഞ്ച് നിറമുള്ള ശിരസ്സുമാണ് ഇവയ്ക്കുള്ളത്. അവസാന ഘണ്ഡവും ഓറഞ്ച് നിറത്തിലാണ്. ശിരസ്സിൽ ശാഖകളോടുകൂടിയ കറുത്ത കൊമ്പുകളുണ്ട്. ശരീരത്തിൽ നീളമുള്ളതും ശാഖകളുള്ളതുമായ ഓറഞ്ച് നിറത്തിലുള്ള മുള്ളുകളുണ്ട്. തോടു പൊളിച്ചുകഴിഞ്ഞാലുടൻ ഈ മുള്ളുകൾ (spines) സുതാര്യമായി കാണപ്പെടും. പെട്ടെന്നുതന്നെ ഇവ ഓറഞ്ച് നിറത്തിലാവുകയും ചെയ്യും. പിന്നീട് സ്പൈറക്കിളുകളിൽ ഓറഞ്ച് വലയങ്ങളും കാണപ്പെടും. "വോൾബാക്കിയ" എന്ന ബാക്ടീരിയ ആൺ കാറ്റർപില്ലറുകളുടെ മാത്രം മരണത്തിനിടയാക്കാറുണ്ട്. 

ഒറ്റ ബിന്ദുവിലാണ് പ്യുപ്പ തൂങ്ങിക്കിടക്കുക. ബ്രൗൺ നിറത്തിലുള്ള പ്യൂപ്പയുടെ പാർശ്വഭാഗത്ത് ചാരഛവിയുണ്ടാവും. വയറിലെ ഘണ്ഡങ്ങളിൽ വ്യക്തമായ ട്യൂബർക്കിളുകൾ കാണപ്പെടും. പ്യൂപ്പയുടെ ബാഹ്യപ്രതലം പരുക്കനാണ്. പ്യൂപ്പയായി ഏഴോ എട്ടോ ദിവസം കഴിയുമ്പോൾ ചിത്രശലഭം പുറത്തുവരും (പെൺ ശലഭങ്ങളുടെ വളർച്ച അൽപ്പം കൂടി സാവധാനത്തിലാണ്).

സമോവൻ ദ്വീപുകളായ ഉപോലു, സവായീ എന്നിവിടങ്ങളിൽ ഒരു പരാദം (ഒരുപക്ഷേ "വോൾബാക്കിയ") ആൺ വൻചൊട്ടശലഭങ്ങളെ ബാധിക്കുമായിരുന്നു. 2001-ൽ ആൺ ശലഭങ്ങൾ മൊത്തം സംഖ്യയുടെ 1% മാത്രമായിരുന്നുവത്രേ. പക്ഷേ 2007-ൽ (10 തലമുറകൾക്കുള്ളിൽ) ആൺ ശലഭങ്ങൾ ഈ പരാദത്തിനെതിരായി പ്രതിരോധശേഷി നേടിയെടുക്കുകയും സംഖ്യ 40% ആയി വർദ്ധിക്കുകയും ചെയ്തു.

വൻ ചൊട്ടശലഭത്തെ എട്ട് ഉപസ്പീഷീസുകളായി തരംതിരിച്ചിട്ടുണ്ട്:




</doc>
<doc id="209657" url="https://ml.wikipedia.org/wiki?curid=209657" title="വില്ലെം ഡി കൂനിംഗ്">
വില്ലെം ഡി കൂനിംഗ്

വില്ലെം ഡി കൂനിംഗ് (ഏപ്രിൽ 24, 1904 – മാർച്ച് 19, 1997) ഡച്ച്-അമേരിക്കൻ ചിത്രകാരനായിരുന്നു. നെതർലാൻഡ്സിലെ റോട്ടർഡാമിൽ 1904 ഏ. 24-ന് ജനിച്ചു. 12-ആം വയസ്സിൽ, സ്കൂൾ വിദ്യാഭ്യാസം പൂർത്തിയാക്കിയശേഷം വാണിജ്യാടിസ്ഥാനത്തിൽ ചിത്രങ്ങൾ വരയ്ക്കുന്ന ഒരു സ്ഥാപനത്തിൽ ചേർന്നു. 

1916 മുതൽ 24 വരെ റോട്ടർ ഡാമിലെ അക്കാഡമി ഒഫ് ഫൈൻ ആർട്ട്സിലെ സായാഹ്നക്ലാസ്സിൽ പഠനം നടത്തുകയും അതിനു ശേഷം 1924-ൽ ബെൽജിയത്തിലെത്തുകയും ബ്രാസ്സൽസിലേയും ആന്റ്വെർപ്പിലേയും ചിത്രശാലകളിൽ ചേർന്നു കൂടുതൽ പരിശീലനം നേടുകയും ചെയ്തു. 1926-ൽ അമേരിക്കയിൽ സ്ഥിരതാമസമാക്കി. അവിടെ വീടുകൾ പെയിന്റു ചെയ്താണ് ഉപജീവനം നടത്തിയത്. എക്സ്പ്രഷണിസ്റ്റ് ചിത്രകാരനായ ആർഷിൽ ഗോർക്കിയുമായുളള സൌഹൃദം തന്റെ മനസ്സിലുളള ചിത്രങ്ങൾ രചിക്കുന്നതിന് ഇദ്ദേഹത്തെ പ്രചോദിപ്പിച്ചു. അങ്ങനെ ഗൗരവമായ ചിത്രകലയിലേക്ക് ഇദ്ദേഹം കാലൂന്നി. 1935 മുതൽ 1939 വരെ ഫെസാൽ ആർട്ട്സ് പ്രോജക്റ്റിനു വേണ്ടി നിരവധി ചുമർ ചിത്രങ്ങൾ വരച്ചു. 1940 വരെയുളള മറ്റു ചിത്രങ്ങളിൽ മുഖ്യമായും ഛായാചിത്രങ്ങളും പരിസരദൃശ്യങ്ങളുമാണുളളത്. എങ്കിലും മുപ്പതുകളിൽത്തന്നെ അമൂർത്തമായ ചിത്രങ്ങൾ ഇദ്ദേഹം വരച്ചുതുടങ്ങിയിരുന്നു. ഒരു തരം അമൂർത്ത രേഖാ ചിത്രണമായിരുന്നു 40 കളിൽ നടത്തിയിരുന്നത്. പെയിന്റിംഗ് (1948) അവയുടെ പ്രാതിനിധ്യ സ്വഭാവം പ്രദർശിപ്പിക്കുന്ന ഒരു ചിത്രമാണ്. 

1948-ലാണ് ഇദ്ദേഹം തന്റെ പ്രഥമ ചിത്രപ്രദർശനം നടത്തിയത്. 1950 ആയപ്പോഴേക്കും അമൂർത്തതയുടെ പുതിയ ഭാവതലങ്ങളുമായി കൂനിംഗ് തന്റേതായ ഒരു ശൈലിക്ക് രൂപം നൽകി. അത് ഇദ്ദേഹത്തെ അമേരിക്കൻ ചിത്രകലയിലെ "അബ്സ്ട്രാക്ട് എക്സ്പ്രഷണിസത്തിന്റെ പ്രവാചകനാക്കി മാറ്റി. ആ ശൈലി പിൽക്കാലത്ത് "ന്യൂയോർക്ക് സ്കൂൾ" എന്ന പേരിലും അറിയപ്പെട്ടു.

1952 മുതൽ ഇദ്ദേഹം വരച്ച സ്ത്രീകളുടെ ചിത്രങ്ങൾ വിവിധ ഭാവങ്ങളെ മനോഹരമായി ആവിഷ്കരിച്ചവയാണ്. അതിൽ അധീശത്വം പുലർത്തുന്ന സ്ത്രീയും, ഉർവരതയുടെ പ്രതീകമായ സ്ത്രീയും രതിചിഹ്നമാക്കപ്പെട്ട സ്ത്രീയുമൊക്കെയുണ്ട്. 1952-ലെ വുമൺ ആണ് അക്കൂട്ടത്തിൽ ഏറെ ശ്രദ്ധേയമായത്. അമൂർത്തമായ വരകൾക്കും സ്ത്രീരൂപങ്ങൾക്കുമിടയിൽ ചാഞ്ചാടുന്ന ഒരു കലാശൈലിയായിരുന്നു ഇദ്ദേഹം സ്വായത്തമാക്കിയിരുന്നത്. 1997 മാർച്ച് 19 ന് ന്യൂയോർക്കിലുള്ള ലോംഗ് ഐലണ്ടിൽ ഇദ്ദേഹം നിര്യാതനായി.



</doc>
<doc id="209672" url="https://ml.wikipedia.org/wiki?curid=209672" title="തൊപ്പിക്കളി">
തൊപ്പിക്കളി

ബുദ്ധിവികാസത്തിനുതകുന്ന നാടൻ വിനോദങ്ങളാണ് കല്ലുകളികൾ. 'തൊപ്പികളി', 'നിരകളി', 'പടകളി', 'നായയും പുലിയും കളി', 'കാടികളി' തുടങ്ങിയവയാണ് ഇന്ന് കേരളത്തിൽ പ്രചാരത്തിലുള്ള പ്രധാന കല്ലുകളികൾ. 

സാധാരണയായി കുട്ടികൾ കളിക്കുന്ന ഒരു തരം നാടൻ കളിയാണ് തൊപ്പിക്കളി. ഇത് കൊട്ടുകളി അഥവാ നിരകളി എന്നും അറിയപ്പെടുന്നു. കല്ലോ മഞ്ചാടിക്കുരുവോ മരക്കട്ടകളോ ഉപയോഗിച്ച് രണ്ടു കുട്ടികളാണ് സാധാരണ ഇതു കളിക്കുന്നത്. ഒരു സമചതുരക്കളം വരച്ചിട്ടാണ് കളിക്കുന്നത്. ഓരോരുത്തരും മൂന്ന് കരുക്കൾ വീതമെടുക്കുന്നു. എന്നിട്ട് അവ മാറ്റിമാറ്റി നീക്കിയാണ് കളി നടത്തുന്നത്. കരുക്കൾ നേർരേഖയിൽ വരുത്തുന്നയാളാണ് കളി ജയിക്കുന്നത്. തോൽക്കുന്നതിനെ തൊപ്പിവയ്ക്കുക അല്ലെങ്കിൽ തൊപ്പിയിടീക്കുക എന്നു പറയുന്നു. അതിനാലായിരിക്കാം മലബാറിൽ ഇതു തൊപ്പിക്കളി എന്നറിയപ്പെടുന്നത്. മധ്യകേരളത്തിലാണ് നിരകളി എന്നറിയപ്പെടുന്നത്. ദക്ഷിണകേരളത്തിൽ കൊട്ടുകളി എന്നും അറിയപ്പെടുന്നു.


</doc>
<doc id="209677" url="https://ml.wikipedia.org/wiki?curid=209677" title="ഇന്ത്യയിലെ അർബൻ സഹകരണ ബാങ്കുകൾ">
ഇന്ത്യയിലെ അർബൻ സഹകരണ ബാങ്കുകൾ

പട്ടണങ്ങളിലും, അർദ്ധ പട്ടണങ്ങളിലും പ്രവർത്തിക്കുന്ന പ്രാഥമിക സഹകരണ സംഘങ്ങളാണ് അർബൻ കോ-ഓപ്പറേററീവ് ബാങ്കുകൾ. ഇത്തരത്തിലുള്ള ബാങ്കുകൾ 1996 വരെ കാർഷികേതര വായ്പകൾ മാത്രമായിരുന്നു നല്കിയിരുന്നത്.ഇവ പാരമ്പര്യമായി തങ്ങളുടെ പ്രദേശങ്ങളും, തൊഴിൽ മേഖലകളും കേന്ദ്രീകരിച്ച് പ്രവർത്തിക്കുന്നു. പ്രധാനമായും കച്ചവടക്കാർക്കും, ചെറുവായ്പ ആവശ്യക്കാർക്കുമാണ് വായ്പകൾ നൽകുന്നത്. 

ബ്രിട്ടനിലും, ജർമ്മനി യിലും രൂപീവത്കരിച്ച ഇത്തരത്തിലുള്ള സഹകരണ വായ്പാ സംഘങ്ങളുടെ വിജയത്തിൽ നിന്ന് പ്രചോദനമുൾക്കൊണ്ട്, 19-ാം നൂററാണ്ടിന്റെ അവസാനത്തോടെയാണ് ഇന്ത്യയിലും അർബൻ കോ-ഓപ്പറേററീവ് ബാങ്കുകൾ തുടങ്ങിയത്. ജോയിന്റ് സ്‌റേറാക്ക് കമ്പനികൾക്കും, പങ്കാളിത്ത സ്ഥാപനങ്ങൾക്കും, സ്വകാര്യ സ്ഥാപനങ്ങൾക്കും ബദലായാണ് അർബൻ സഹകരണ സംഘങ്ങൾ രൂപം കൊണ്ടത്. അർബൻ സഹകരണ ബാങ്കുകളുടെ അടിസ്ഥാനം,തുറന്ന അംഗത്വവും ജനാധിപത്യ മാതൃകയിലെ തീരുമാനങ്ങളും, അന്യോന്യ സഹായ -സഹകരണത്തിലുമാണ്. 

ഭൗസാഹേബ് കവ്‌തേഖർ എന്ന പേരിലറിയപ്പെടുന്ന വിത്തൽ ലക്ഷ്മണന്റെ മാർഗനിർദശത്തിൽ 1889- ൽ നാട്ടുരാജ്യമായ ബറോഡയിൽ രൂപീകരിച്ച 'അന്യോന്യ സഹകാരി മണ്ഡലി' യെയാണ് ഇന്ത്യയിലെ ആദ്യത്തെ പരസ്പര സഹായ സംഘമായി കരുതുന്നത്. തങ്ങളുടെ അംഗങ്ങൾക്ക് ഉപഭോഗത്തിനാവശ്യമായ വായ്പ നല്കുന്നതിന് വേണ്ടി സമൂഹീകാടിസ്ഥാനത്തിൽ രൂപീകരിക്കപ്പെട്ടതാണ് അർബൻ കോ-ഓപ്പറേററീവ് ബാങ്കുകൾ. ആരംഭ ഘട്ടം മുതൽ ഇന്നുവരെയുള്ള അർബൻ കോ-ഓപ്പറേററീവ് ബാങ്കുകളുടെ ചരിത്രം പരിശോധിക്കുമ്പോൾ പട്ടണ പ്രദേശങ്ങളിലുള്ള താഴ്ന്ന വരുമാനക്കാരുടെയും, ഇടത്തരക്കാരുടെയും ഇടയിൽ നിന്ന് സ്വരൂപിക്കുന്ന സമ്പാദ്യങ്ങൾ താരതമ്യേന സമൂഹത്തിലെ ദുർബ്ബല വിഭാഗത്തിന്, വായ്പകൾ നൽകുന്നതിന് ഉപയോഗപ്പെടുത്തുന്നതായി കാണാം.

1904 ലെ കോ-ഓപ്പറേററീവ് ക്രെഡിററ് സൊസൈററീസ് ആക്ട് എന്ന നിയമ നിർമ്മാണം ഈ സംരംഭത്തിന് യഥാർത്ഥ പ്രചോദനം നൽകി. 1904 ഒക്‌ടോബറിൽ പഴയ മദ്രാസ് സംസ്ഥാനത്തിന്റെ കാഞ്ചീവരം എന്ന പ്രദേശത്ത് ആദ്യത്തെ അർബൻ വായ്പാ സഹകരണസംഘം രജിസ്‌ററർ ചെയ്തു. പിന്നീട് പ്രധാനമായും താഴെ പറയുന്ന വായ്പാ സഹകരണ സംഘങ്ങൾ നിലവിൽ വന്നു.


1904 ലെ കോ-ഓപ്പറേറ്റീവ് ക്രെഡിറ്റ് സൊസൈറ്റീസ് ആക്ട് വായ്‌പേതര സംഘങ്ങൾ രൂപീകരിക്കുന്നതിന് ആവശ്യമായ രീതിയിൽ 1912 ൽ ഭേദഗതി ചെയ്തു.

ഇവയുടെ പ്രവർത്തനം വിലയിരുത്തുന്നതിനും, കൂടുതൽ കരുത്തുററതാക്കാനുള്ള നിർദ്ദേശങ്ങൾ നൽകുന്നതിനും വേണ്ടി 1914 ൽ മെക്ലഗൻ കമ്മിറ്റിയെ നിയോഗിച്ചു. താഴെക്കിടയിലുള്ളവർക്കും, ഇടത്തര വരുമാനക്കാർക്കും, അവരുടെ ആവശ്യങ്ങൾ നിറവേററി കൊടുക്കുവാൻ ഇത്തരം സ്ഥാപനങ്ങൾ മികച്ചതും, അനുയോജ്യവുമാണെന്നും കൂടാതെ ഇവർക്ക് ബാങ്കിംഗ് തത്ത്വങ്ങൾ പറഞ്ഞ് മനസ്സിലാക്കി കൊടുക്കുവാനും ഇത്തരം സ്ഥാപനങ്ങൾക്ക് സാധിക്കുമെന്നും മെക്ലഗൻ കമ്മറ്റി നിരീക്ഷിച്ചു. കാർഷിക വായ്പാ സംഘങ്ങളെക്കാൾ അർബ്ബൻ കോ-ഓപ്പറേററീവ് വായ്പാ പ്രസ്ഥാനം കൂടുതൽ പ്രായോഗികമാണെന്നും, കമ്മററി മനസ്‌സിലാക്കുകയുണ്ടായി. അർബ്ബൻ കോ-ഓപ്പറേററീവ്, ക്രെഡിററ് പ്രസ്ഥാനം അതിന്റെ ശരിയായ പാതയിൽ സഞ്ചരിക്കുന്നതിന് കമ്മററിയുടെ ശുപാർശകൾ സഹായകമായി.

1913-14 കാലഘട്ടത്തിലുണ്ടായിരുന്ന ബാങ്കുകളുടെ തകർച്ച 57 ഓളം ജോയിന്റ് സ്‌റേറാക്ക് ബേങ്കുകൾ പരാജയപ്പെട്ടപ്പോൾ നിക്ഷേപങ്ങൾ ഈ ജോയിന്റ് സ്‌റേറാക്ക് ബാങ്കുകളിൽ നിന്ന് അർബ്ബൻ കോ-ഓപ്പറേററീവ് ബാങ്കുകളിലേക്ക് ഒഴുകി തുടങ്ങി എന്നത് ഇന്നത്തെ സാഹചര്യത്തിൽ ഓർക്കേണ്ടതാണ്. ആ സംഭവത്തെ മെക്ലഗൻ കമ്മറ്റി താഴെ പറയും പ്രകാരം രേഖപ്പെടുത്തിയിരിക്കുന്നു. 'യഥാർത്ഥത്തിൽ ഈ പ്രതിഭാസം വിപരീതഫലമാണ് പല പ്രദേശങ്ങളിലും സൃഷ്ടിച്ചത്. സഹകരണേതര സ്ഥാപനങ്ങളിലെ നിക്ഷേപങ്ങൾ പിൻവലിക്കുന്നതിന് മുന്നേററം ഉണ്ടാക്കുകയും ആ നിക്‌ഷേപങ്ങൾ സഹകരണ സ്ഥാപനങ്ങളിൽ നിക്ഷേപിക്കുകയും ചെയ്യുന്ന പ്രവണതയുണ്ടായി. രണ്ടു വിധത്തിലുള്ള നിക്ഷേപങ്ങൾക്കും ഉള്ള സുരക്ഷിതത്വത്തിലെ വ്യത്യാസം ബോധ്യപ്പെടുകയും ചെയ്തു. ഈ പ്രതിഭാസം ഭാഗികമായി പ്രാദേശികവും, സഹകരണ സ്ഥാപനങ്ങളുടെ പ്രചാരണത്തിന്റേതുമാണെന്ന ധാരണയുണ്ടായി. എന്നാൽ സഹകരണ സ്ഥാപനങ്ങളും സർക്കാരും തമ്മിലുള്ള ബന്ധമാണ് ഈ പ്രതിഭാസത്തിന് സഹായിച്ചതെന്ന് ഞങ്ങൾ വിശ്വസിക്കുന്നു.'





</doc>
<doc id="209686" url="https://ml.wikipedia.org/wiki?curid=209686" title="അരിക്കമേട്">
അരിക്കമേട്

ദക്ഷിണേന്ത്യയിൽ പോണ്ടിച്ചേരി പട്ടണത്തിന് 3 കിലോമീറ്റർ തെക്കുമാറി സ്ഥിതിചെയ്യുന്ന ചരിത്രപ്രധാനമായ ഒരു ഗ്രാമമാണ് അരിക്കമേട്. ബി.സി.യിലും എ.ഡി. ആദ്യശതകങ്ങളിലും ഉണ്ടായിരുന്ന ഇന്തോ-റോമൻ വാണിജ്യ ബന്ധങ്ങളും സാംസ്കാരികസമ്പർക്കങ്ങളും വെളിപ്പെടുത്തുന്ന പലതരം ചരിത്രാവശിഷ്ടങ്ങളും ഉത്ഖനനഫലമായി ഇവിടെനിന്നു ലഭിച്ചിട്ടുണ്ട്. പ്രാചീനകാലത്ത് പലതരം വർണസ്ഫടികങ്ങളും ശിലകളുംകൊണ്ടുള്ള അലങ്കാരശില്പങ്ങൾ നിർമ്മിക്കുന്ന ഒരു റോമൻ കേന്ദ്രം ഇവിടെയുണ്ടായിരുന്നതായി, ലഭ്യമായ തെളിവുകളുടെ അടിസ്ഥാനത്തിൽ, ഗവേഷകന്മാർ ഊഹിക്കുന്നു.

പ്രാചീന റോമും വെനീസുമായി ഇന്ത്യയ്ക്കുണ്ടായിരുന്ന വാണിജ്യസമ്പർക്കങ്ങളെക്കുറിച്ചു ധാരാളം തെളിവുകൾ ഇവിടെനിന്ന് ലഭിക്കുന്നു. മസ്ലിൻതുണികൾ, നീലം, കുരുമുളക്, ഏലം, മറ്റ് സുഗന്ധദ്രവ്യങ്ങൾ, ശംഖുകളും കവടികളുംകൊണ്ടുള്ള അലങ്കാരവസ്തുക്കൾ തുടങ്ങിയവ അരിക്കമേട്ടിൽ നിന്ന് ഇറ്റാലിയൻ നഗരങ്ങളിലേക്കു കയറ്റിഅയച്ചുകൊണ്ടിരുന്നപ്പോൾ, അവിടങ്ങളിൽനിന്ന് ഇറക്കുമതി ചെയ്യപ്പെട്ടിരുന്ന മുഖ്യവസ്തുക്കൾ മധ്യധരണ്യാഴിത്തീരങ്ങളിലെ വീഞ്ഞും, അതു സൂക്ഷിക്കാൻ ഇരട്ടപ്പിടികളോടുകൂടിയ ഭരണികളും, സ്ഫടികപ്പാത്രങ്ങളും, വർണാഞ്ചിതമായ കളിമൺ ഉപകരണങ്ങളും ആയിരുന്നു. ഇവയിൽ ചിലതിൽ പ്രാചീനലിപികളിലുള്ള ചില തമിഴ് ആലേഖനങ്ങളും കാണാം. പ്രാചീന റോമൻമാതൃകയിലുള്ള നിരവധി വിളക്കുകളും ഇവിടെനിന്നു കണ്ടുകിട്ടിയിട്ടുണ്ട്. ഒരു ഗുദാമായി ഉപയോഗിക്കപ്പെട്ടുവന്നത് എന്നു കരുതപ്പെടേണ്ട ഒരു എടുപ്പിന്റെ 150 അടി നീളമുള്ള തകർന്ന ഒരടിത്തറയും മതിൽകെട്ടിമറച്ച രണ്ട് അങ്കണങ്ങളും ഇവിടെ കാണാം. കുളങ്ങളും ഇഷ്ടികകൊണ്ടുപടുത്ത രണ്ട് ഓവുചാലുകളും അവയുടെമീതെ ചില കലുങ്കുകളും ഈ നഷ്ടാവശിഷ്ടങ്ങളിൽ ഉൾപ്പെടുന്നു.

ഇവിടെ മണൽകുന്നുകളുടെ ഇടയിൽനിന്നു കിട്ടിയ ചില തകർന്ന പദാർഥങ്ങൾ ബാലന്മാർ കളിപ്പാട്ടങ്ങളായി ഉപയോഗിക്കുന്നതുകണ്ട് കൌതുകവും ജിജ്ഞാസയും വളർന്ന ചിലരാണ് ഈ സ്ഥലത്തിന്റെ സവിശേഷതകൾ 1937-ൽ പുരാവസ്തു ശാസ്ത്രജ്ഞന്മാരുടെ ശ്രദ്ധയിൽപ്പെടുത്തിയത്; തുടർന്ന് ഭാരതീയരും ഫ്രഞ്ചുകാരുമായ ഗവേഷകന്മാർ ഇവിടെ നീണ്ടുനിന്ന ഉത്ഖനനങ്ങൾ നടത്തി. ഇന്ത്യൻ പുരാവസ്തു പര്യവേക്ഷണവകുപ്പിന്റെ (Archaeolo-gical Survey of India) മേധാവിയായിരുന്ന മോർട്ടിമർ വീലറുടെ നേതൃത്വത്തിൽ 1945-ൽ നടത്തപ്പെട്ട ദീർഘമായ ഉത്ഖനനങ്ങളാണ് ചരിത്രപ്രാധാന്യമുള്ള നിരവധി പദാർഥങ്ങൾ പുറത്തുകൊണ്ടുവന്നത്. 1947-48 കാലത്ത് ഫ്രഞ്ച് ഗവൺമെന്റ് നിയോഗിച്ച ജെ.എം. കാസുവേൻ എന്ന ശാസ്ത്രജ്ഞനും ഇവിടെ എത്തി, ഗവേഷണങ്ങൾ നടത്തുകയുണ്ടായി.

തമിഴ്നാടു ഗവൺമെന്റിന്റെ ചെന്നൈയിലെ പുരാവസ്തു ശേഖരത്തിൽ അരിക്കമേട്ടിൽ നിന്നു ലഭിച്ച പല അപൂർവവസ്തുക്കളും പ്രദർശനത്തിനു വച്ചിട്ടുണ്ട്. 



</doc>
<doc id="209689" url="https://ml.wikipedia.org/wiki?curid=209689" title="നവഖാലി">
നവഖാലി

ബാംഗ്ലാദേശിലെ തെക്കു കിഴക്കൻ സംസ്ഥാനമായ ചിറ്റഗോങ്ങിലെ ഒരു ജില്ലയാണ് നവഖാലി(). അവിഭക്തഇന്ത്യയുടെ ഭാഗമായിരുന്നു നവഖാലി. ബലുവ എന്ന പേരിലാണ് നവഖാലി 1821 വരെ അറിയപ്പെട്ടിരുന്നത്. 1660-കളിൽ വെള്ളപ്പൊക്കത്തെത്തുടർന്നുണ്ടായ നിരന്തരമായ കൃഷിനാശം ബലുവയുടെ സമ്പദ്ഘടനയെ ദുർബലമാക്കിയിരുന്നു. വെള്ളപ്പൊക്കത്തെ നേരിടാനായി രൂപംകൊടുത്ത പുതിയ കനാലിന്റെ നിർമിതിക്കു ശേഷമാണ് ബലുവ നവഖാലി എന്നു പുനർനാമകരണം ചെയ്യപ്പെട്ടത്. 'നവീനം' എന്നർഥം വരുന്ന 'നവ'യും 'കനാൽ' എന്നർഥം വരുന്ന 'ഖാൽ'-ഉം ചേർന്നുലഭിച്ചതാണ് 'നവഖാലി' എന്ന സ്ഥലനാമം. 1821-ൽ നവഖാലി ജില്ല രൂപീകരിക്കപ്പെട്ടു. 1920-ലെ ഖിലാഫത്ത് മുന്നേറ്റത്തിൽ നവഖാലിയിലെ ജനങ്ങൾ സജീവമായി പങ്കെടുത്തിരുന്നു. 1946 ആഗ. 16-ന് പാകിസ്താനുവേണ്ടി ജിന്ന പ്രത്യക്ഷസമരം പ്രഖ്യാപിച്ചതിനെത്തുടർന്നുണ്ടായ ഹിന്ദു-മുസ്ലിം വർഗീയ ലഹളകളുടെ പശ്ചാത്തലത്തിൽ ഗാന്ധിജി നടത്തിയ സമാധാനശ്രമങ്ങളാണ് നവഖാലിയെ ചരിത്രത്തിന്റെ ഭാഗമാക്കിയത്. കൽക്കത്തയിൽ നടന്ന വർഗീയ ലഹളയിൽ (ആഗ. 16) മുസ്ലീങ്ങൾ വധിക്കപ്പെട്ടതിനുപകരമായി നവഖാലിയിലെ ഹിന്ദു ന്യൂനപക്ഷത്തിനെതിരെ ഒക്ടോബറിൽ പൊട്ടിപ്പുറപ്പെട്ട കലാപത്തിൽ 200 പേർ കൊല്ലപ്പെട്ടു എന്നാണ് ഔദ്യോഗിക കണക്കുകൾ വ്യക്തമാക്കുന്നത്. ആസൂത്രിതമായ കൊലപാതകങ്ങൾക്കും നിർബന്ധിത മതപരിവർത്തനത്തിനും പുറമേ കൊള്ളിവയ്പിനും കൊള്ളയ്ക്കും നവഖാലി സാക്ഷ്യം വഹിച്ചു. 

തന്റെ ജീവിതത്തെ അർഥപൂർണമാക്കിയ അഹിംസ സിദ്ധാന്തം നവഖാലിയിൽ പരാജയപ്പെട്ടതായി കണ്ട ഗാന്ധിജി സമാധാനദൗത്യവുമായി 1947 ജനുവരിയിൽ ഇവിടെ എത്തി. പ്രായശ്ചിത്തമെന്ന നിലയ്ക്ക് നടത്തിയ തീർഥയാത്രയിൽ (Pilgrimage of Penance) അദ്ദേഹം 7 ആഴ്ച കൊണ്ട് 47 ഗ്രാമങ്ങൾ സന്ദർശിച്ചു. ഗ്രാമഗ്രാമാന്തരം നടന്ന് ഹിന്ദു - മുസ്ലിം സഹോദരങ്ങളോട് സമാധാനത്തിനും ശാന്തിക്കുമായി അഭ്യർഥിച്ചു. കൂട്ടായമ്കൾ സംഘടിപ്പിച്ചു. ഓരോ ഗ്രാമത്തിലും തന്റെ അഭ്യർഥന ചെവിക്കൊള്ളുന്ന ഒരു ഹിന്ദുനേതാവിനെയും ഒരു മുസ്ലിം നേതാവിനെയും തിരഞ്ഞുപിടിച്ച് അവരെ സമാധാനത്തിന്റെ കൂട്ടജാമ്യക്കാരാക്കുന്ന രീതിയാണ് ഗാന്ധിജി അവലംബിച്ചത്. ആഭ്യന്തരയുദ്ധത്തിന്റെ അന്തരീക്ഷം നിലനിന്ന നവഖാലിയിൽ സമാധാനം പുനസ്ഥാപിക്കുവാൻ ഗാന്ധിജിക്കു കഴിഞ്ഞു.

സ്വാതന്ത്ര്യത്തിനുമുമ്പ് ഇന്ത്യയുടെ ഭാഗമായിരുന്നു നവഖാലി, വിഭജനത്തിനുശേഷം പാക് പ്രവിശ്യയായ കിഴക്കൻ ബംഗാളിൽ ഉൾപ്പെട്ടു. കിഴക്കൻ ബംഗാൾ ഷെയ്ക്ക് മുജീബ് ഉർ റഹ്മാന്റെ നേതൃത്വത്തിൽ ബാംഗ്ലാദേശ് എന്ന പേരിൽ സ്വാതന്ത്ര്യംപ്രഖ്യാപിച്ചതിനെത്തുടർന്ന് ബാംഗ്ലാദേശിലെ ജനങ്ങളും പാക് പട്ടാളവും തമ്മിൽ നടന്ന വിവിധ സംഘട്ടനങ്ങളിൽ നവഖാലിയിലെ എഴുപതോളം പേർ കൊല്ലപ്പെടുകയുണ്ടായി. 1971-ലാണ് നവഖാലി പാക് പട്ടാളത്തിന്റെ നിയന്ത്രണത്തിൽ നിന്നും വിമോചിക്കപ്പെട്ടത്.


</doc>
<doc id="209692" url="https://ml.wikipedia.org/wiki?curid=209692" title="നവചരിത്രവാദം">
നവചരിത്രവാദം

ഉത്തരാധുനികതയുടെ ഭാഗമായി ഉരുത്തിരിഞ്ഞ ഒരു സാഹിത്യവിശകലന പദ്ധതിയാണ് നവചരിത്രവാദം. 1980-കളിൽ അമേരിക്കൻ വിമർശകനായ സ്റ്റീഫൻ ഗ്രീൻബ്ലാറ്റിലൂടെയാണ് നവചരിത്രവാദം അഥവാ ന്യൂഹിസ്റ്റോറിസിസം തുടങ്ങിയത്. പഴയ ചരിത്രവാദത്തിന്റെ രീതിയിൽ നിന്നും വ്യത്യസ്തമായി, സാഹിത്യം ചരിത്രപരമാണെന്നും നിരവധി ആശയലോകങ്ങളിൽ രൂപീകരിക്കപ്പെടുന്ന സാമൂഹികവും സാംസ്കാരികവുമായ ഒരു നിർമിതിയാണെന്നും നവചരിത്രവാദം പറയുന്നു. സാഹിത്യകൃതിയുടെ ഘടനയിലും ഭാഷയിലും മാത്രം ശ്രദ്ധയൂന്നിയ ജർമൻ-ഫ്രഞ്ച് ചിന്താപദ്ധതികൾ ആംഗ്ളോ-അമേരിക്കൻ സർവകലാശാലകളിൽ മേൽക്കോയ്മ നേടിയപ്പോൾ അതിനെതിരായിട്ടുകൂടിയാണ് നവചരിത്രവാദം ആവിർഭവിച്ചത്. സാഹിത്യകൃതികളുടെ പഠനത്തിലും വ്യാഖ്യാനത്തിലും രാഷ്ട്രീയവും സാമൂഹികവുമായ സംജ്ഞകൾക്ക് പ്രാധാന്യം നഷ്ടപ്പെടുകയായിരുന്നു ഇതിന്റെ ഫലം. കൃതിയുടെ രൂപത്തിൽമാത്രം ശ്രദ്ധിച്ച അമേരിക്കൻ നവവിമർശനവും (New Criticism) സാഹിത്യത്തെ ചരിത്രനിരപേക്ഷമായി വിലയിരുത്താനാണ് ശ്രമിച്ചത്. ഈ സമീപനങ്ങളോടുള്ള പ്രതികരണമെന്ന നിലയിലാണ് നവചരിത്രവാദികൾ തങ്ങളുടെ സാഹിത്യസമീപനം രൂപപ്പെടുത്തിയത്.

ഘടനാവാദം, അപനിർമ്മാണം, മാർക്സിസം തുടങ്ങിയ ആശയപദ്ധതികളെപ്പോലെ തത്ത്വശാസ്ത്രത്തോടും സാമൂഹിക സിദ്ധാന്തങ്ങളോടും ബന്ധപ്പെട്ടല്ല നവചരിത്രവാദം വികസിച്ചത്. അതിന് പ്രത്യേകിച്ചൊരു സൈദ്ധാന്തിക ബന്ധമില്ലെന്നു പറയാം. പുതിയ ചരിത്രവസ്തുതകളും രേഖകളുമാണ് അത് മുഖ്യമായും ആശ്രയിക്കുന്നത്. പൂർവസ്ഥിതമായ പ്രത്യയശാസ്ത്രങ്ങളെയോ ലോകചരിത്രങ്ങളെയോ ആശ്രയിക്കാതെ ചരിത്രസ്രോതസ്സുകളെ നേരിട്ടാശ്രയിക്കുകയെന്നതാണ് നവചരിത്രവാദത്തിന്റെ രീതി. ചരിത്രം സാമ്പത്തികശക്തികളാൽ നിയന്ത്രിക്കപ്പെടുന്നതായി വീക്ഷിക്കുന്ന മാർക്സിസ്റ്റ് സമീപനത്തിൽനിന്നും നവചരിത്രവാദം വ്യത്യസ്തമാണ്. യാഥാർഥ്യവും സാഹിത്യപാഠവും തമ്മിലും ചരിത്രവും സംസ്കാരവും തമ്മിലും അതിർത്തികൾ സൃഷ്ടിക്കുന്ന സാമൂഹികശക്തികളെ അത് പഠനവിധേയമാക്കുന്നു.
മുഖ്യമായും നാല് വാദങ്ങളാണ് നവചരിത്രവാദം മുന്നോട്ടുവയ്ക്കുന്നത്. ഒന്ന്, സാമൂഹികവും രാഷ്ട്രീയവുമായ നിർമിതിയായി സാഹിത്യത്തെ മനസ്സിലാക്കാനുള്ള ശരിയായ വഴി അത് നിർമ്മിക്കപ്പെട്ട സമൂഹത്തിലൂടെയും സംസ്കാരത്തിലൂടെയുമാണ്. രണ്ട്, സാഹിത്യം മനുഷ്യന്റെ ക്രിയകളിൽ വേറിട്ടുകാണേണ്ട ഒരു സംവർഗമല്ല. ചരിത്രത്തോട് സ്വാംശീകരിക്കപ്പെട്ടതായതുകൊണ്ട് സാഹിത്യത്തിനു സവിശേഷമായ ചരിത്രദർശനമുണ്ടാവും. മൂന്ന്, സാഹിത്യകൃതികളെപ്പോലെ മനുഷ്യനും ഒരു സാമൂഹിക നിർമിതിയാണ്. നാല്, ഇക്കാരണം കൊണ്ടുതന്നെ ചരിത്രകാരൻ/വിമർശകൻ തന്റെ ചരിത്രപരതയിൽനിന്നു മുക്തനല്ല. സ്വന്തം പ്രത്യയശാസ്ത്രശിക്ഷണങ്ങൾക്ക് അതീതനായി നില്ക്കാൻ വ്യക്തികൾക്കാവില്ല. പഴയൊരു കൃതിയെ അതിന്റെ സമകാലികർ മനസ്സിലാക്കിയപോലെ ഇന്നത്തെ വായനക്കാർക്ക് അനുഭവിക്കാനാവില്ല. ഈ യാഥാർഥ്യം മുൻനിർത്തി നോക്കിയാൽ ഒരു പ്രത്യയശാസ്ത്രത്തിന്റെ പുനർനിർമിതിക്കുവേണ്ടി കൃതിയെ ഉപയോഗിക്കാനേ കഴിയു. നവചരിത്രവാദം ചെയ്യുന്നതും അതാണ്. ഒരു സവിശേഷ കാലഘട്ടത്തിലെ പ്രത്യയശാസ്ത്രത്തിന്റെ ഒരംശമായി ഇത് കൃതിയെ കാണുന്നു. ഗ്രന്ഥകർത്താവിന്റെ ഉദ്ദേശ്യങ്ങളെ വ്യാഖ്യാനിക്കലല്ല, കൃതി ഉണ്ടായ കാലഘട്ടത്തിന്റെ പ്രത്യയശാസ്ത്രം വ്യാഖ്യാനിക്കലാണ് നവചരിത്രവാദികളുടെ രീതി.
സ്റ്റീഫൻ ഗ്രീൻ ബ്ലാറ്റാണ് പ്രോദ്ഘാടകനെങ്കിലും നവചരിത്രവാദത്തിന്റെ ആശയങ്ങൾക്ക് വേറെയും സ്രോതസ്സുകളുണ്ട്. ജർമൻ തത്ത്വചിന്തകനായ മാർട്ടിൻ ഹൈദഗറിന്റെ ചരിത്രപരതയെക്കുറിച്ചുള്ള പ്രമാണം നവചരിത്രവാദത്തിലേക്കു കടന്നുവന്നത് മറ്റൊരു ജർമൻ തത്ത്വചിന്തകനായ ഹാൻസ്-ഗയോർഗ് ഗദാമറിന്റെ രചനകളിലൂടെയാണ്. ഫ്രഞ്ച് ചിന്തകനായ ലൂയി അൽത്തൂസർ, മിഷേൽ ഫൂക്കോ, ജാക്വിസ് ദെറീദ എന്നിവരുടെ സിദ്ധാന്തീകരണങ്ങളും ചിന്തകളും നവചരിത്രവാദത്തെ സ്വാധീനിച്ചിട്ടുണ്ട്.

നവോത്ഥാനകാല ഇംഗ്ലീഷ് സാഹിത്യമാണ് നവചരിത്രവാദവിമർശകർ മുഖ്യമായും പഠനയവിധേയമാക്കിയിട്ടുള്ളത്. ഒരു പ്രത്യേക കാലഘട്ടത്തിലെ സാഹിത്യേതരം എന്നു ഗണിക്കപ്പെടുന്ന രചനകളിൽനിന്ന് സാഹിത്യകൃതികളെ പുനർസ്ഥാനനിർണയനം ചെയ്യാൻ നവചരിത്രവാദം ശ്രമിക്കുന്നു. അക്കാലത്തെ ചരിത്രവസ്തുതകളുമായി ബന്ധപ്പെടുത്തിക്കൊണ്ടാണ് ഈ പഠനം നടത്തുന്നത്. ഉദാഹരണത്തിന് 19-ാം നൂറ്റാണ്ടിലെ നോവലിലെ കഥാപാത്രങ്ങളുടെ പ്രതിനിധാനവും അക്കാലത്ത് പാർലമെന്റിലെ പ്രതിനിധാനവുമായി ബന്ധപ്പെട്ടുണ്ടായ വിവാദങ്ങളും തമ്മിൽ ബന്ധമുള്ളതായി അവർ തെളിവുസഹിതം വിശദീകരിക്കുന്നു. ഷെയ്ക്സ്പിയറുടെ ഒഥല്ലോയിൽ ഇയാഗോ ഒഥല്ലോയ്ക്കെതിരെ നടത്തുന്ന ഗൂഢാലോചനയെ ഈ വിമർശകർ കോളനിവാഴ്ചയുമായി ബന്ധിപ്പിച്ചുകാണുന്നു. കോളനികളിലെ ജനങ്ങളുടെ അസ്തിത്വം നിഷേധിക്കാനുള്ള എലിസബത്തൻ കാലഘട്ടത്തിന്റെ ശ്രമങ്ങളാണ് വെള്ളക്കാരനായ ഇയാഗോ കറുത്തവർഗക്കാരനായ ഒഥല്ലോയ്ക്കെതിരെ നടത്തുന്ന ദുഷ്പ്രവൃത്തിയിലുള്ളത്. സാഹിത്യകൃതിയെ മുൻനിർത്തി ഒരു സവിശേഷകാലഘട്ടത്തിലെ യഥാർഥ മനുഷ്യബന്ധങ്ങളുടെ പുനഃനിർമ്മാണമാണ് നവചരിത്രവാദികൾ ലക്ഷ്യമിടുന്നത്. അല്ലാതെ കൃതിയിലുള്ള ആ കാലഘട്ടത്തിന്റെ പ്രതിനിധാനമല്ല. അതിനുവേണ്ടി പഠനവിധേയമാക്കുന്ന കൃതിയുടെ അതേകാലത്തെ സാഹിത്യേതരമായ രേഖകൾ അവർ ആശ്രയിക്കുന്നു. ചരിത്രരേഖകളും സാമൂഹികചരിത്രവസ്തുതകളുമെല്ലാം അവർ ഉപയോഗിക്കുന്നു.

നവചരിത്രവാദവീക്ഷണത്തിൽ സാഹിത്യകൃതികൾ അവ ആവിർഭവിച്ച സംസ്കാരത്തിന്റെ 'പ്രതിനിധാനങ്ങൾ' ആണ്. ആ സംസ്കാരത്തെ വലയം ചെയ്തു നില്കുന്ന പ്രത്യയ ശാസ്ത്രത്തിന്റെ ഉദ്ഗമനങ്ങളും സജീവത്വരകങ്ങളുമാണ് അവിടെയുണ്ടാകുന്ന സാഹിത്യകൃതികൾ. അവ സംസ്കാരത്തിന്റെ നിർമിതികളും സംസ്കാരത്തിന്റെ പ്രത്യയശാസ്ത്രത്തെ പുനഃനിർമ്മിക്കുന്നവയുമാണ്. സാഹിത്യകൃതി മനുഷ്യക്രിയകളെ അനുകരിക്കുകയല്ല അവയ്ക്ക് ഇടനിലയായി വർത്തിക്കുകയാണ്. അനുകരണത്തിനു പകരം ഇടനിലയായി നില്ക്കുന്നതിലൂടെ സാഹിത്യകൃതി ഒരു സവിശേഷ കാലഘട്ടത്തിലെ മനുഷ്യാനുഭവത്തെയും ശേഷികളെയും രൂപപ്പെടുത്തിയെടുക്കുകയാണ് ചെയ്യുന്നത്. ഇവിടെ ശ്രദ്ധിക്കേണ്ട പ്രധാന വസ്തുത നവചരിത്രവാദത്തിൽ ചരിത്രം സാഹിത്യകൃതികളുടെ കാരണമോ സ്രോതസ്സോ അല്ല എന്നുള്ളതാണ്. പ്രത്യയശാസ്ത്രത്തിനാണ് അവർ പ്രാധാന്യം നല്കുന്നത്.

സ്റ്റീഫൻ ഗ്രീൻബ്ലാറ്റിന്റെ റിനൈസൻസ് സെൽഫ്-ഫാഷനിങ്: ഫ്രം മോർ ടു ഷെയ്ക്സ്പിയർ (1980), ഷെയ്ക്സ്പീരിയൻ നെഗോഷിയേഷൻസ് (1988), മാർവലസ് പൊസഷൻസ് (1988), ലേണിങ് ടു കഴ്സ് (1990) അദ്ദേഹം എഡിറ്റുചെയ്ത സമാഹാരമായ റപ്രസന്റിങ് ദ ഇംഗ്ളീഷ് റിനൈസൻസ് (1988), ക്ളെയർ കോൾബ്രൂക്കിന്റെ ന്യൂലിറ്റററി ഹിസ്റ്ററീസ്, അരാംഗന്റെ ദ ന്യൂ ഹിസ്റ്റോറിസിസം ആൻഡ് കൾച്ചറൽ മെറ്റീരിയലിസം (1988) തുടങ്ങിയവയാണ് നവചരിത്രവാദശാഖയിലെ മുഖ്യകൃതികൾ. ലൂയിസ് അഡ്രിയാൻ മോണ്ട് റോസ്, ജൊനാഥൻ ഡോളിമോർ, ജയ്ൻ ടോംപ്കിൻസ്, ഡോൺ ഇ. വെയ്ൻ, വാൾട്ടർ ബെൻ മൈക്കേൽസ്, കാതറിൻ ഗാലഘർ, ആർതർ എഫ് മാറോറ്റി തുടങ്ങിയ നിരവധി വിമർശകർ ഈ ധാരയിൽപ്പെടുന്നു. കാലിഫോർണിയ സർവകലാശാല പ്രസിദ്ധീകരിക്കുന്ന 'റപ്രസന്റേഷൻസ്' എന്ന ജേർണലാണ് നവചരിത്രവാദികളുടെ മുഖപത്രം.

നവചരിത്രവാദികൾ സാഹിത്യത്തെ ചരിത്രത്തിന്റെ അടിക്കുറിപ്പുമാത്രമായി ചുരുക്കിയെന്ന് ആക്ഷേപമുണ്ട്. കൃതിയുടെ അനന്യമായ സാഹിത്യഗുണങ്ങളെ അവഗണിക്കുന്നു എന്നതാണ് മറ്റൊരു വിമർശനം. മിക്ക നവചരിത്രവിമർശനങ്ങൾക്കും ചരിത്രത്തെക്കുറിച്ചുള്ള സിദ്ധാന്തത്തിന്റെ കുറവുണ്ടെന്ന് ഫ്രെഡറിക് ജെയിംസൺ വിമർശിക്കുന്നു. ഓരോന്നും എന്തുകൊണ്ട് സംഭവിച്ചുവെന്നും അത് ആരെ ബാധിച്ചുവെന്നും നവചരിത്രവാദം വിശദീകരിക്കുന്നില്ല എന്നതാണ് ജെയിംസണിന്റെ വിമർശനം. എന്തായാലും ഭൂതകാലസാഹിത്യത്തെയും അന്നത്തെ സാമൂഹികാവസ്ഥയെയും വിലയിരുത്താനുള്ള വിമർശനോപകരണമായി നവചരിത്രവാദം ഇടം നേടിയിട്ടുണ്ട്.


</doc>
<doc id="209700" url="https://ml.wikipedia.org/wiki?curid=209700" title="തോമസ് ഡി ക്വിൻസി">
തോമസ് ഡി ക്വിൻസി

തോമസ് ഡി ക്വിൻസി ഇംഗ്ലീഷ് സാഹിത്യകാരനായിരുന്നു. 1785 ഓഗസ്റ്റ് 15-ന് മാഞ്ചസ്റ്ററിൽ ജനിച്ചു. ബാത്ത് ഗ്രാമർ സ്കൂൾ, മാഞ്ചസ്റ്റർ ഗ്രാമർ സ്കൂൾ, ഓക്സ്ഫോഡിലെ ബാഴ്സ്റ്റർ കോളജ് എന്നിവിടങ്ങളിലായിരുന്നു വിദ്യാഭ്യാസം. ബിരുദമെടുക്കാതെ കോളജ് വിദ്യാഭ്യാസം അവസാനിപ്പിച്ചു. 1817-ൽ മാർഗരറ്റ് സിംപ്സനെ വിവാഹം കഴിച്ചു. അഞ്ച് ആൺമക്കളും മൂന്നുപെൺമക്കളും ഈ ബന്ധത്തിൽ ജനിച്ചു. 1804-ൽ കറുപ്പിനടിമയായത് ഇദ്ദേഹത്തിന്റെ ജീവിതത്തിൽ നിർണായകമായ സ്വാധീനം ചെലുത്തി. 1809-ൽ ഗ്രാസ്മിയറിൽ താമസമാക്കുകയും വേഡ്സ്വർത്ത്, കോൾറിജ്, സതേ എന്നീ ഇംഗ്ലീഷ് റൊമാന്റിക് കവികളുമായി അടുത്ത മൈത്രീബന്ധം സ്ഥാപിക്കുകയും ചെയ്തു. വെസ്റ്റ്മോർലാൻഡ് ഗസറ്റ്, ലണ്ടൻ മാഗസിൻ, സാറ്റർഡേ പോസ്റ്റ്, ഈവനിംഗ് പോസ്റ്റ്, ബ്ലാക് വുഡ്സ് മാഗസിൻ, ടെയ്റ്റ്സ് മാഗസിൻ എന്നീ ആനുകാലികങ്ങൾക്കു വേണ്ടി ലേഖനങ്ങൾ സംഭാവന ചെയ്തിട്ടുണ്ട്. 1828-ൽ എഡിൻബറോയിലേക്കു താമസം മാറ്റി.

ലാംബ്, ഹാസ്ലിറ്റ് എന്നീ മഹാരഥന്മാരോടൊപ്പം പത്രപ്രവർത്തനത്തെ ഒരു സാഹിത്യസൃഷ്ടിയുടെ നിലവാരത്തിലേക്ക് ഉയർത്തിയതാണ് തോമസ് ഡി ക്വിൻസിയുടെ മഹത്തായ സംഭാവനകളിലൊന്നായി വിലയിരുത്തപ്പെടുന്നത്. "ബ്ലാക് വുഡ്സ് മാഗസിൻ", "ടെയ്റ്റ്സ് മാഗസിൻ", "ലണ്ടൻ മാഗസിൻ" എന്നീ ആനുകാലികങ്ങൾക്കുവേണ്ടിയായിരുന്നു ഇദ്ദേഹം കൂടുതലും എഴുതിയത്. മനുഷ്യസ്വഭാവത്തിന്റെ സൂക്ഷ്മനിരീക്ഷണവും, വിഷയത്തിന്റെ വിശദാംശങ്ങളിൽപ്പോലും ചെലുത്തുന്ന ശ്രദ്ധയും ഇദ്ദേഹത്തിന്റെ രചനകളുടെ സവിശേഷതകളായി ചൂണ്ടിക്കാണിക്കാം.

ഡി ക്വിൻസിയുടെ കൃതികളിൽ ഏറ്റവും ശ്രദ്ധേയമായത് 1822-ൽ പ്രസിദ്ധീകരിച്ച "കൺഫെഷൻസ് ഒഫ് ആൻ ഇംഗ്ലീഷ് ഓപ്പിയം ഈറ്റർ ആയിരുന്നു". സാഹചര്യവശാൽ താൻ കറുപ്പിനടിമപ്പെട്ടതും വളരെയധികം ദുരിതങ്ങൾക്കും മാനസിക സംഘർഷങ്ങൾക്കും ശേഷം അതിൽനിന്നു മോചനം നേടിയതും ഹൃദയാവർജകമായ ഭാഷയിൽ വിവരിക്കുന്ന ഈ കൃതിക്ക് കുമ്പസാരസാഹിത്യശാഖയിൽ (Confessional Literature) നിസ്തുലമായ സ്ഥാനമാണുള്ളത്. ആരോടും പരിഭവമില്ലാതെയും ഒന്നും ഒളിച്ചുവയ്ക്കാതെയും തന്റെ ജീവിതത്തിലെ നിർണായകമായ ഒരു ഘട്ടത്തിലെ സംഭവവികാസങ്ങളും അനുഭവങ്ങളും സ്വന്തം മനസ്സിന്റെ വിമലീകരണത്തിനെന്നോണം തുറന്നുപറയുന്ന ഗ്രന്ഥകർത്താവിന്റെ സത്യസന്ധതയും ആത്മാർഥതയും വായനക്കാരെ ഹഠാദാകർഷിക്കുകയുണ്ടായി. സ്വന്തം മനഃശാസ്ത്രത്തിലുള്ള ഗ്രന്ഥകർത്താവിന്റെ താത്പര്യമാണ് കൃതിയുടെ മൗലികതയുടെ അടിസ്ഥാനം. ആധുനികകാലത്തെ ഫ്രോയ്ഡിയൻ മാനദണ്ഡങ്ങൾ വച്ചു വിലയിരുത്തിയാൽ മാനസികാവസ്ഥകളിലേക്കും ബോധതലങ്ങളിലേക്കും (States of mind and levels of consciousness) ഇദ്ദേഹം നടത്തുന്ന അന്വേഷണങ്ങൾ തുലോം പ്രാഥമികമായിത്തോന്നാമെങ്കിലും പ്രതിപാദനത്തെ സുവിശദവും സുവ്യക്തവുമാക്കുന്നതിൽ അവ വഹിക്കുന്ന പങ്കു ചെറുതല്ല.

കോൾറിജ്, സതേ, വേഡ്സ് വർത്ത്, വേഡ്സ് വർത്തിന്റെ സഹോദരി ഡോറതി എന്നിവരെക്കുറിച്ചുള്ള ഡി ക്വിൻസിയുടെ സ്മരണകൾ ഇംഗ്ലീഷ് കാല്പനികതയുടെ ചരിത്രത്തിൽ വിലപ്പെട്ട സംഭാവനകളാണ്. ഈ അനുസ്മരണക്കുറിപ്പുകൾ "റെമിനിസൻസസ് ഒഫ് ദി ഇംഗ്ലീഷ് ലേക് പൊയറ്റ്സ്" എന്ന പേരിൽ ഡേവിഡ് റൈറ്റ് 1961-ൽ സമാഹരിച്ചു പ്രസിദ്ധപ്പെടുത്തി. ഈ സാഹിത്യനായകന്മാരെക്കുറിച്ചുള്ള സൂക്ഷ്മവും സത്യസന്ധവുമായ ചിത്രീകരണമാണ് ഈ രചനകളിൽ കാണുന്നത്. വേഡ്സ് വർത്തിനെക്കുറിച്ച് ഡി ക്വിൻസിക്കുള്ള അപ്രീതി ചില കുറിപ്പുകളിൽ വെളിവാകുന്നുണ്ട്. കോൾറിജുമായുള്ള ബന്ധത്തിൽ നിന്നാണ് ജർമൻ അതിഭൗതികവാദത്തിൽ (German meta physics) ഡി ക്വിൻസിക്ക് താത്പര്യം ഉടലെടുത്തത്. ജർമൻ ദാർശനികനായ കാന്റിനെ ഇംഗ്ലീഷ് വായനക്കാർക്കു പരിചയപ്പെടുത്തിക്കൊടുക്കാൻ തീരുമാനിക്കുന്നിടത്തോളം ഈ താത്പര്യം വളരുകയുണ്ടായി.

തുടങ്ങിയ ചില ഗ്രന്ഥങ്ങൾ കൂടി ഡി ക്വിൻസിയുടെ സംഭാവനയായി ലഭിച്ചിട്ടുണ്ട്. 1859 ഡിസംബർ 8-ന് ഇദ്ദേഹം അന്തരിച്ചു. 



</doc>
<doc id="209705" url="https://ml.wikipedia.org/wiki?curid=209705" title="മാങ്ക (കോമിക്)">
മാങ്ക (കോമിക്)

പത്തൊമ്പതാം നൂറ്റാണ്ടിന്റെ അവസാന ഭാഗത്ത് ഒരു ജപ്പാനിൽ ഉരുത്തിരിഞ്ഞ ഒരു തനതായ ശൈലിയിൽ സൃഷ്ടിക്കപ്പെടുന്ന കാർട്ടൂണുകളെയാണ് മാങ്ക(Eng: Manga; Jap: 漫画?) എന്ന് പറയുക. ജപ്പാനിലെ എല്ലാ പ്രായക്കാരും മാങ്ക വായിക്കാറുണ്ട്. പിൽക്കാലങ്ങളിൽ മാങ്ക മറ്റു ഭാഷകളിലും പ്രസിദ്ധീകരിച്ചു തുടങ്ങി. ജപ്പാനിലെ പബ്ലിഷിങ്ങ് വ്യവസായത്തിന്റെ ഒരു പ്രധാന ഭാഗമാണ് മാങ്ക. 2009 ൽ ജപ്പാനിൽ മാത്രം മാങ്ക പബ്ലിക്കേഷനുകളുടെ അഞ്ചര ബില്യൺ (550 കോടി) ഡോളറിന്റെ കച്ചവടം നടന്നിട്ടുണ്ടെന്നാണ് കണക്കാക്കപ്പെടുന്നത്. ജപ്പാനിനു പുറത്തും മാങ്ക ആസ്വാദകർ വളരെയേറെയുണ്ട്. 2008 ൽ അമേരിക്കയിലും, കാനഡയിലും കൂടി ചേർത്ത് 175 മില്യൺ (17.5 കോടി) ഡോളറിന്റെ മാങ്ക പ്രസാധനങ്ങളുടെ കച്ചവടം നടന്നിട്ടുണ്ട്. കേരളത്തിലും നഗരങ്ങളിൽ കുട്ടികളുടെ ഇടയിൽ മാങ്ക ആസ്വാദകരുണ്ട്. 


</doc>
<doc id="209720" url="https://ml.wikipedia.org/wiki?curid=209720" title="നറുത">
നറുത

പൂക്കളും കായ്കളും ഉണ്ടാവുന്ന ഒരു ചെറിയ ഇടത്തരം വൃക്ഷം. .


</doc>
<doc id="209722" url="https://ml.wikipedia.org/wiki?curid=209722" title="മൃഗശാല">
മൃഗശാല

പൊതുപ്രദർശനത്തിനുവേണ്ടി മൃഗങ്ങളെ പ്രത്യേക പരിധിക്കുള്ളിൽ ബന്ധിച്ച് പാർപ്പിച്ചിരിക്കുന്ന സ്ഥലമാണ് മൃഗശാല (ഇംഗ്ലീഷിൽ:zoo(സ്സൂ)). മൃഗവാടി, വന്യജീവി ഉദ്യാനം(zoological park, zoological garden) എന്നീ പേരുകളിലും മൃഗശാല അറിയപ്പെടുന്നു. വ്യാപകമായും മൃഗങ്ങളെ ഇരുമ്പുകൂടുകളിലാണ് പ്രദർശിപ്പിക്കുന്നത് എന്നാൽ ഇന്ന് അത്തരം ദൃശ്യങ്ങൾ കുറഞ്ഞുവരികയാണ്. ഓരൊ മൃഗങ്ങൾക്കും ആവശ്യമായ ആവാസവ്യവസ്ത കൃത്രിമമായ് സൃഷ്ടിച്ച് സംരക്ഷിക്കണം എന്നാണ് നവീന കാഴ്ച്ചപ്പാട്.വളർത്തു മൃഗങ്ങളേക്കാൾ അധികമായ് വന്യമൃഗങ്ങളേയാണ് മൃഗശാലകളിൽ പാർപ്പിക്കുന്നത്. മൃഗങ്ങളുടെ അവകാശങ്ങളെ കുറിച്ചുള്ള ഉത്‌കണ്‌ഠയും ഇത് സൃഷ്ടിക്കുന്നുണ്ട്. തൃശൂരും തിരുവനന്തപുരത്തുമാണ് കേരളത്തിലെ പ്രധാന മൃഗശാലകൾ സ്ഥിതിചെയ്യുന്നത്.

ചില മൃഗശാലകളിൽ ജീവികളെ തുറന്ന വിശാലമായ സ്ഥലത്ത് പാർപ്പിച്ചിരിക്കും.കിടങ്ങുകളും വേലികളും ഉപയോഗിച്ച് ഇവയെ നിയന്ത്രിച്ചിരിക്കും. മറ്റു മൃഗശാലകളെ അപേക്ഷിച്ച് ഇരുമ്പുകൂടുകൾ ഇവിടെ കാണാൻ സാധിക്കില്ല. മൃഗങ്ങളെ അതിന്റെ ആവാസവ്യവസ്ഥയ്ക്കൊപ്പം തന്നെ കാണാൻ സാധിക്കും എന്നതാണ് ഇതിന്റെ മേന്മ. സഫാരി പാർക്കുകൾ എന്നും ഇത്തരം മൃഗശാല അറിയപ്പെടുന്നു.

ഇംഗ്ലന്റിലെ ബെഡ്ഫോർഡ്ഷെയറിൽ സ്ഥിതിചെയ്യുന്ന "വിബ്സ്നേഡ്" "ഉദ്യാനമാണ്"(Whipsnade Park) ഇത്തരത്തിലുള്ള ആദ്യ മൃഗശാല. 1931ലാണ് ഇത് പൊതുജനങ്ങൾക്കായ് തുറന്നുകൊടുത്തത്. 600 ഏക്കറാണ് ഇതിന്റെ ആകെ വിസ്തൃതി. 

1853ൽ ലണ്ടൻ മൃഗശാലയിലാണ് ആദ്യ പൊതു ജലജീവിശാല (public aquarium) സ്ഥപിതമായത്. തുടർന്ന് ഇത്തരം കേന്ദ്രങ്ങൾ യൂറോപ്പ് ഭൂഖണ്ഡത്തിലേക്കും പിന്നീട് അമേരിക്കയിലേക്കും വ്യാപിച്ചു. വിവിധ മത്സ്യങ്ങളേയും മറ്റു ജലജീവികളേയും ഇവിടെ കാണാൻ സാധിക്കും. 

പേര് സൂചിപ്പിക്കുന്ന് പോലെ വളർത്തുമൃഗങ്ങളാണ് ഇവിടെ അധിവസിക്കുന്നത്(Petting zoos). സന്ദർശകർക്കിവിടെ മൃഗങ്ങളെ സ്പർശിക്കാനും അവയ്ക്ക് ഭക്ഷണം നൽകാനും സാധിക്കും. മൃഗങ്ങളുടെ സുരക്ഷ മുൻനിർത്തി അവയ്ക്കുള്ള ഭക്ഷണം മൃഗശാല അധികൃതർ തന്നെ സംഭരിച്ചുവെച്ചിരിക്കും.

മൃഗശാലകളിൽ പ്രദർശിപ്പിച്ചിരിക്കുന്ന മിക്ക മൃഗങ്ങളേയും വനത്തിൽനിന്ന് കെണി വെച്ച് പിടിച്ചിട്ടുള്ളത്താണ്.സർക്കസ് കമ്പനികൾ ഉപേക്ഷിക്കുന്ന ജീവികളും മൃഗശാലകളിൽ എത്തിച്ചേരാറുണ്ട്. പ്രദർശനത്തിനുള്ള കൂടുകളിലേക്ക് കയറ്റിവിടുന്നത്തിനു മുൻപ് അവയെ കുറച്ചുനാൾ മാറ്റിപാർപ്പിക്കുന്നു. കാലാവസ്തയും പരിസ്ഥിതിയുമായ് ഇണങ്ങിചേരാനാണ് ഇങ്ങനെ ചെയ്യുന്നത്. ചിലപ്രത്യേകയിനം പെൻഗ്വിനുകൾക്ക് അതിശൈത്യ കാലാവസ്ത അനിവാര്യമാണ്. മറ്റു കാലാവസ്തകളെ അവയ്ക്കധിജീവിക്കാൻ സാധിക്കില്ല. ഇത്തരം ജീവികൾക്കു നൽകേണ്ട ശ്രദ്ധയെകുറിച്ചുള്ള നിർദ്ദേശങ്ങൾ ഇന്റർനാഷണൽ സ്സൂ ഇയർബുക്കിൽ രേഖപ്പെടുത്തിയിട്ടുണ്ട്.

പൊതുജനങ്ങൾക്കായുള്ള പ്രദർശനം എന്നതിലുപരി മൃഗങ്ങളെക്കുറിച്ചുള്ള ഗവേഷണം, വംശനാശഭീഷണി നേരിടുന്ന മൃഗങ്ങളുടെ സംരക്ഷണം എന്നിവയാണ് വിദേശ രാജ്യങ്ങളിലെ മിക്ക മൃഗശാലകളും ലക്ഷ്യംവയ്ക്കുന്നത്. 
കൂട്ടിലടയ്ക്കപ്പെട്ട മൃഗങ്ങളുടെ അവസ്ഥ ലോകമെമ്പാടും ചർച്ചചെയ്യപ്പെടുന്ന ഒന്നാണ്. ജീവികളെ സ്വന്തം ആവാസവ്യവസ്ഥയിൽ ജീവിക്കാൻ അനുവദിക്കാതെ കൂട്ടിലടച്ചിടുന്ന മൃഗശാലകൾക്ക് നിരവധി പ്രകൃതിസ്നേഹികളുടെ വിമർശം ഏൽക്കേണ്ടി വന്നിട്ടുണ്ട്. മൃഗശാലകളെ സംബന്ധിച്ച് വ്യക്തവും സുദൃഢവുമായ നിയമങ്ങൾ ഒന്നുമില്ലാത്ത രാജ്യങ്ങളിൽ മൃഗശാലകളിൽ കഴിയേണ്ടി വരുന്ന ജീവികളുടെ സ്ഥിതി അതീവ ദയനീയമാണ്.

ഒരു ജീവി എന്ന പരിഗണനപോലും നൽകാതെ, തന്റെ മനസ്സിനെ സന്തോഷിപ്പിക്കനുള്ള ഒരു പ്രദർശനവസ്തു എന്ന സന്ദർശകരുടെ മനോഭാവവും മൃഗങ്ങളോടു ചെയ്യുന്ന ഒരു ദ്രോഹമാണ്.


</doc>
<doc id="209724" url="https://ml.wikipedia.org/wiki?curid=209724" title="അൽപ്പം">
അൽപ്പം

അൽപം, കൊടസ്സാരി, താപസിമുരിങ്ങ,കോടാശാരി, തപശി, കരൾപ്പച്ച, വെഷകണ്ട, കരൾവേഗം എന്നെല്ലാം അറിയപ്പെടുന്ന ഒരു കുറ്റിച്ചെടി. . പശ്ചിമഘട്ടത്തിലെ മലയോരമേഖലകളിൽ കാണപ്പെടുന്നു. മൂന്നു മീറ്റർ വരെ ഉയരം വയ്ക്കും.

പാമ്പുവിഷമുൾപ്പെടെയുള്ള വിഷങ്ങൾക്കെതിരെ ഉപയോഗിക്കുന്നു. പാകമാവാത്ത കായ ചവയ്ക്കുന്നത്‌ വയറുവേദനയ്ക്ക്‌ നല്ലതാണ്‌. വേരിലടങ്ങിയിട്ടുള്ള ആൽക്കലോയ്ഡ്‌ ആയ ചക്രാനിൻ രക്തത്തിൽ കലർന്നാൽ വിഷമാണ്‌, എന്നാൽ വായ വഴി ഉള്ളിൽച്ചെന്നാൽ കുഴപ്പമില്ല. 

കോടാശാരി അകം ചെന്നാൽ കാർക്കോടകനേ നാണിക്കും,അല്പമൽപ്പത്തിനകത്തും വിഷം പുറത്തും- എന്ന് നാട്ടു വൈദ്യം



</doc>
<doc id="209731" url="https://ml.wikipedia.org/wiki?curid=209731" title="മാർക്സിസം">
മാർക്സിസം

കാൾ മാക്സിന്റെയും ഏംഗൽസിന്റെയും 
രചനകളിൽ നിന്നും ഉരുത്തിരിഞ്ഞ തത്ത്വശാസ്ത്രവും അതിനനുഗുണമായ സാമൂഹ്യ-സാമ്പത്തിക-രാഷ്ട്രീയ 
സിദ്ധാന്തങ്ങളുമാണ് മാർക്സിസം എന്നറിയപ്പെടുന്നത്. മാർക്സിന്റെയും ഏംഗൽസിന്റെയും 
സംഭാവനകൾക്കുപുറമേ, ഒന്നാം തൊഴിലാളി ഇന്റർനാഷണൽ, ,കമ്യൂണിസ്റ് ലീഗ്, വിവിധ 
കമ്യൂണിസ്റ്റ് പാർട്ടികൾ, മറ്റ് മാർക്സിയൻ ചിന്തകൻമാർ ഒക്കെ ഈ 
ചിന്താശാഖയെ വികസിപ്പിച്ചിട്ടുണ്ട്. സോഷ്യലിസം എന്ന സാമൂഹ്യാവസ്ഥ 
കൈവരിക്കാനുള്ള പ്രവർത്തന പദ്ധതിയാണിത്. മുതലാളിത്ത വ്യവസ്ഥയിൽ 
പീഡനങ്ങളനുഭവിക്കുന്നത് തൊഴിലാളി വർഗ്ഗമാണെന്നതിനാൽ ഈ 
വിപ്ലവ പദ്ധതിക്ക് നേതൃത്വം നൽകുന്നത് അവരാണ്. ഈ കാഴ്ചപ്പാടിലാണ് 
മാർക്സിസം നിർവ്വചിക്കപ്പെട്ടതും.

മൂന്ന് ഘടകങ്ങളാണ് മാർക്സിസത്തെ നിർവ്വചിക്കുന്നത് എന്ന് പറയാം

വൈരുദ്ധ്യാത്മക ഭൗതികവാദം എന്ന സിദ്ധാന്തമാണ് മാർക്സിയൻ 
കാഴ്ചപ്പാടിന്റെ അടിത്തറ. ഈ കാഴ്ചപ്പാടിനനുസരിച്ച് ചരിത്രത്തെ 
അപഗ്രഥിക്കുന്നതും വിവക്ഷിക്കുന്നതുമാണ് മാർക്സിയൻ ചരിത്ര വീക്ഷണം. 
ഈ കാഴ്ചപ്പാടിനനുസരിച്ച് സാമ്പത്തിക രംഗത്തെ അപഗ്രഥിക്കുന്നതും 
വിവക്ഷിക്കുന്നതുമാണ് മാർക്സിയൻ സാമ്പത്തിക വീക്ഷണം. സാമ്പത്തികവും 
ചരിത്രപരവുമായ വീക്ഷണങ്ങളാണ് ഒരു സമൂഹത്തിൽ ഏറ്റവും പ്രധാനം എന്നതിനാലാണ് ഈ
രണ്ട് വീക്ഷണങ്ങൾക്ക് മാർക്സിസ്റ്റുകൾ പ്രാധാന്യം നൽകുന്നത്. മറ്റുമേഖലകളിലേക്കും ഈ 
അപഗ്രഥനം വ്യാപിക്കാവുന്നതാണ്. കേരളത്തിൽ, സാഹിത്യമേഖലയെ മാർക്സിയൻ 
കാഴ്ചപ്പാടിനനുസരിച്ച് ഇ.എം.എസ്‌ അപഗ്രഥിച്ചത് ഇതിന് ഉദാഹരണമാണ്. സ്വകാര്യ സ്വത്തിന്റെ നിർമ്മാർജ്ജനത്തിലൂടെ സമൂഹത്തിൽ നിലനിൽക്കുന്ന വർഗ്ഗ വിഭജനത്തിലധിഷ്ഠിതമായ ചൂഷണം അവസാനിപ്പിക്കാനാകുമെന്നും ആ പ്രക്രിയയ്ക്ക് നേതൃത്വം നൽകേണ്ട ചരിത്രപരമായ കടമ തൊഴിലാളി വർഗ്ഗത്തിനുണ്ടെന്നുംമാർക്സും എംഗത്സും പ്രസ്താവിച്ചു. 

വൈരുദ്ധ്യാത്മക ഭൗതികവാദം എന്ന സിദ്ധാന്തമാണ് മാർക്സിയൻ 
കാഴ്ചപ്പാടിന്റെ അടിത്തറ. വൈരുദ്ധ്യാത്മക ഭൗതികവാദം എന്നത് തന്നെ രണ്ട് സിദ്ധാന്തങ്ങളുടെ സങ്കലനമാണ്, വൈരുദ്ധ്യാത്മക 
വാദമെന്ന ലോജിക്കൽ ചിന്തയുടെയും ഭൗതികവാദമെന്ന 
തത്ത്വചിന്തയുടേയും. പ്രകൃതിയിലും സമൂഹത്തിലും പ്രതിഭാസങ്ങൾ പരസ്പര സംഘട്ടനത്തിലൂടെ, വൈരുദ്ധ്യത്തിലൂടെയാണ് നിലനിൽക്കുന്നതും വളരുന്നതും. പ്രപഞ്ചത്തിൽ പ്രാഥമികമായത് പദാർത്ഥം ആണെന്നും ആശയം പിന്നീടുണ്ടായതാണെന്നും പ്രപഞ്ചം ഏതെങ്കിലും ആശയത്തിന്റെ സൃഷ്ടിയല്ലെന്നും ഈ സിദ്ധാന്തം പറയുന്നു. 

ചരിത്രത്തെ വൈരുദ്ധ്യാത്മകമായ ഭൌതികവാദത്തിന്റെ രീതിശാസ്ത്രം ഉപയോഗിച്ച് വിലയിരുത്തുന്നതാണ് മാർക്സിയൻ ചരിത്ര വീക്ഷണം. വൈരുദ്ധ്യാത്മക ഭൌതികവാദത്തിന്റെ അടിസ്ഥാനത്തിലാണ് പ്രകൃതിയും മനുഷ്യനും തമ്മിലും മനുഷ്യവ്യക്തികളും സമൂഹവും തമ്മിലുമുള്ള ബന്ധങ്ങൾ മാർക്സ് പരിശോധിക്കുന്നത്. മാർക്സിസത്തിന്റെ കാഴ്ചപ്പാടനുസരിച്ച് പ്രാകൃത കമ്മ്യൂണിസത്തിനു ശേഷമുള്ള മനുഷ്യ ചരിത്രം, പരസ്പരം വൈരുദ്ധ്യത്തിലുള്ള വർഗ്ഗങ്ങളായി വിഭജിതമായതാകുന്നു. മനുഷ്യസമൂഹം ഇതുവരെ പിന്നിട്ട 
കാലഘട്ടവും ഇനി പിന്നിടാനുള്ള കാലഘട്ടവും ചേർത്ത് പ്രധാനമായും അഞ്ചു ഘട്ടങ്ങളുള്ളതായി മാർക്സിസം 
കണക്കാക്കുന്നു. 
എന്നിവയാണവ. പ്രാകൃത കമ്യൂണിസം എന്നത് മനുഷ്യ സമൂഹത്തിന്റെ ആരംഭഘട്ടമാണ്. മനുഷ്യൻ ഇക്കാലത്ത് ഭക്ഷണം ശേഖരിച്ച് കഴിച്ചിരുന്ന, പെറുക്കിത്തീനികളായ കൂട്ടങ്ങളായിരുന്നു. അന്നന്നത്തെ ഭക്ഷണം അന്നന്ന് കണ്ടെത്തിയിരുന്ന, ഇക്കാലത്ത് 
മനുഷ്യർക്കിടയിൽ ഒരുതരം സമത്വം നിലനിന്നിരുന്നു. സ്വകാര്യ സ്വത്തിന്റെ അസാന്നിദ്ധ്യമായിരുന്നു ഈ സമൂഹത്തിന്റെ പ്രത്യേകത. 
കേരളത്തിലെ മാവേലീ സങ്കല്പത്തെ പ്രാകൃതകമ്യൂണിസമായി പ്രാകൃത കമ്മ്യൂണിസ്റ്റ് സമൂഹത്തിന് ഉദാഹരണമായി ചിലർ ചിത്രീകരിക്കാറുണ്ട്. 

കൃഷിയുടെയും കൂട്ടായ വാസത്തിന്റെയും ആരംഭത്തോടെ മനുഷ്യലിൽ അസമത്വം 
വളരാൻ തുടങ്ങി. ഇതിന്റെ പാരതമ്യത്തിൽ കൃഷിയോഗ്യമായ ഭൂമി
ചിലരുടെമാത്രം ഉടമസ്ഥതയിൽ ആവുകയും, മറ്റുള്ളവർ അവരുടെ 
അടിമകളായിത്തീരുകയും ചെയ്തു. അങ്ങനെ മനുഷ്യർക്കിടയിൽ ശത്രുതാത്മകമായ വർഗ്ഗ വിഭജനം ഉണ്ടായി. സ്വകാര്യ സ്വത്തിന്റെ ആവിർഭാവവും വളർച്ചയും ഉണ്ടായ ഈ കാലഘട്ടത്തെയാണ് അടിമത്തം എന്ന് 
വിളിക്കുന്നത്. 

ഈ ഘട്ടത്തിലെ മേധാവി വർഗ്ഗം അടിമ ഉടമകളും കീഴാള വർഗ്ഗം അടിമകളും ആയിരുന്നു. അടിമത്തത്തിന്റെ പാരതമ്യത്തിൽ ഇതിനോടുള്ള 
എതിർപ്പുകൂടുകയും അത് അടിമത്ത വ്യവസ്ഥിതിയുടെ തന്നെ അവസാനത്തിന് 
കാരണമാവുകയും ചെയ്തു. അടിമത്തം എന്ന നില അവസാനിക്കുകയും പകരം 
ഭൂവുടമ-അടിയാൻ ബന്ധം നിലവിൽ വരികയും ചെയ്തു. ഇവിടെ കീഴാള വർഗ്ഗത്തിലെ അടിയാൻ അഥവാ കുടിയാൻ പൂർണ്ണമായും മധാവി വർഗ്ഗത്തിലെ ഭൂ പ്രഭുവിന്റെ, ജന്മിയുടെ അടിമയല്ല, മറിച്ച് ചെറിയ അളവിൽ സ്വതന്ത്രനാണ്. എങ്കിലും 
സാമ്പത്തികമായും സാമൂഹ്യമായും അവൻ പൂർണ്ണമായും ഉടമയുടെ ആശ്രിതനാണ്. ഈ 
വ്യവസ്ഥിതിയാണ് നാടുവാഴിത്തം അഥവാ ഫ്യൂഡലിസം.

നാടുവാഴിത്തത്തിനെതിരായുള്ള എതിർപ്പ് അതിലെ വൈരുദ്ധ്യം മൂർച്ഛിച്ച്, 
മുതലാളിത്തം ആവിർഭവിക്കുന്നു. മറ്റുള്ള സാമൂഹ്യ ഘട്ടങ്ങളിൽ നിന്നും വ്യത്യസ്തമായി മുതലാളിത്തത്തിൽ, കീഴാള വർഗ്ഗമായ തൊഴിലാളികൾ വ്യക്തിപരമായി സ്വതന്ത്രരാണെങ്കിലും ഉത്പാദനോപാധികളുടെ നിയന്ത്രണം അധീശ വർഗ്ഗമായ മുതലാളിമാരുടെ കൈകളിലാകയാൽ ചൂഷണം തുടരുന്നു. കൂലിക്കുവേണ്ടി സ്വന്തം അദ്ധ്വാനം വിൽക്കുന്ന തൊഴിലാളി കേവലം കൂലി അടിമയായി മാറുന്നു. മുതലാളിത്ത സമ്പദ് വ്യവസ്ഥയിൽ തൊഴിലാളികളുടെ അദ്ധ്വാന ഫലമായുണ്ടാകുന്ന മിച്ച മൂല്യം മുതലാളിമാർ കവർന്നെടുക്കുകയും എല്ലാ സാമൂഹ്യ – സാംസ്കാരിക ബന്ധങ്ങളും പണത്തിന്റെ അടിസ്ഥാനത്തിൽ മാത്രം തീരുമാനിക്കപ്പെടുകയും ചെയ്യുന്നു. തൊഴിലാളി അവന്റെ അദ്ധ്വാനഫലമായുണ്ടാകുന്ന ഉത്പന്നത്തിൽ നിന്നും അന്യവൽക്കരിക്കപ്പെടുന്നു. 
സർവ്വസ്വതന്ത്രമായ വിപണിയാണ് പൂർണ്ണ മുതലാളിത്ത ലോകത്തിന്റെ പ്രത്യേകത. 
ഭരണകൂടങ്ങൾപോലും വിപണിയെ നിയന്ത്രിക്കുന്നതിൽ നിന്നും മാറുകയും 
വിപണിയുടെ നിയന്ത്രണക്കാർ സർവ്വശക്തരാവുകയും ചെയ്യും. മുതലാളിത്തത്തിന്റെ ആത്യന്തിക ലക്ഷ്യം പരാമാവധി ലാഭമുണ്ടാക്കുക എന്നതുമാത്രമാകുന്നു. ഇത് 
കുത്തകവത്കരണത്തിലും, ദരിദ്രർ കൂടുതൽ ദരിദ്രരാവുന്നതിലും
ആണ് എത്തുക. ദേശ രാഷ്ടങ്ങളുടെ അതിർത്തികൾ ഭേദിച്ച് വ്യാപിക്കുന്ന പണമൂലധനം മുതലാളിത്തത്തിന്റെ ഉയർന്ന രൂപമായ സാമ്രാജ്യത്വമായി വളർന്നിരിക്കുന്നവെന്ന് മാർക്സിസ്റ്റുകൾ നിരീക്ഷിക്കുന്നു. ഇതിനോടുള്ള തൊഴിലാളി വർഗ്ഗത്തിന്റെ ശക്തമായ എതിർപ്പ് അഥവാ വൈരുദ്ധ്യം മൂർച്ഛിക്കുകയും ആത്യന്തികമായി മുതലാളിത്തത്തിന്റെ തകർച്ചയിലേക്ക്, സോഷ്യലിസത്തിലേക്ക് അത് നയിക്കുമെന്നും മാർക്സിസം പ്രവചിക്കുന്നു.

മുതലാളിത്തത്തിന്റെ തകർച്ചയെ തുടർന്ന് തൊഴിലാളി വർഗ്ഗത്തിന്റെ നേതൃത്വത്തിൽ സോഷ്യലിസ്റ്റ് സമൂഹം സൃഷ്ടിക്കപ്പെടുമെന്നും ഇവർ കരുതുന്നു. ഈ ഘട്ടത്തിൽ ഉല്പാദനോപകരണങ്ങൾ പൊതു ഉടമസ്ഥതയിലാകുന്നു. ഉത്പാദനോപാധികളുടെ ഉടമസ്ഥതയില്ലാത്ത തൊഴിലാളികൾക്കാണ് ഈ സാമൂഹ്യമാറ്റത്തിന്റെ ചുക്കാൻ പിടിക്കാൻ കഴിയുക. മുതലാളിത്തത്തിൽ നിന്നും സോഷ്യലിസത്തിലേക്കുള്ള ഈ മാറ്റം അനിവാര്യമാണെങ്കിലും സർവ്വശക്തമായ മുതലാളിത്തം അതിനെ ചെറുക്കാൻ സകലവിധ നീക്കങ്ങളും നടത്തുമെന്നും അതിനാൽ സായുധ വിപ്ലവം പോലുള്ള മാർഗ്ഗങ്ങളും തൊഴിലാളികൾക്ക് ഇതിനായി അവലംബിക്കേണ്ടി വരുമെന്നും മാർക്സിസ്റ്റുകൾ കരുതുന്നു. വി. ഐ ലെനിന്റെ നേതൃത്വത്തിൽ തൊഴിലാളികൾ 1917 -ൽ നടത്തിയ ഒക്ടോബർ വിപ്ലവത്തിലൂടെ സാർ ചക്രവർത്തിമാരുടെ ഭരണം അവസാനിപ്പിച്ച് റഷ്യയിൽ ആദ്യ സോഷ്യലിസ്റ്റ് ഭരണകൂടം സ്ഥാപിച്ചു. തൊഴിലാളികളെ സംഘടിപ്പിച്ച്, ബോൾഷെവിക് പാർട്ടിയുടെ നേതൃത്വത്തിൽ വിപ്ലവം നടത്തിയ ലെനിനും അദ്ദേഹത്തിന്റെ സാമൂഹ്യ -രാഷ്ട്രീയ – താത്വിക സംഭാവനകളും മാർക്സിസത്തിന്റെ വളർച്ചയിൽ പ്രധാന പങ്കുവഹിച്ചു. 

ഈ സോഷ്യലിസ്റ്റ് സമൂഹത്തിൽ നിന്നും ഭരണകൂടം കൊഴിഞ്ഞുപോകുന്ന, സ്വകാര്യ സ്വത്ത് എന്ന സങ്കൽപ്പം തന്നെ ഇല്ലാതാവുന്ന, വർഗ്ഗ വൈരുദ്ധ്യങ്ങളില്ലാതാവുന്ന ആധുനിക കമ്മ്യൂണിസ്റ്റ് സമൂഹം ഉദയംകൊള്ളുമെന്ന് മാർക്സിസം പ്രഖ്യാപിക്കുന്നു. ചരിത്ര ഗതിയെ വിശകലനം ചെയ്ത്, ലോകമാകമാനമായി നടക്കേണ്ടുന്ന കമ്മ്യൂണിസ്റ്റ് സമൂഹത്തിലേക്കുള്ള ഈ പരിവർത്തനം അനിവാര്യമാണെന്ന് പ്രവചിച്ചതാണ് മാർക്സിന്റെ ഏറ്റവും പ്രധാനപ്പെട്ട സംഭാവന.

മുഖ്യധാരാഭാഷയിൽ ഇല്ലാത്ത പലപദപ്രയോഗങ്ങളും മാർക്സിസത്തിന്റെ പ്രയോക്താക്കൾ ഉപയോഗിക്കാറുണ്ട്.

ഭൗതികവസ്തുക്കൾ കൊണ്ടാണ് പ്രപഞ്ചം നിർമ്മിക്കപ്പെട്ടിരിക്കുന്നതെന്ന വാദമാണ് ഭൗതികവാദം. അതീന്ദ്രിയശക്തികളൊന്നും പ്രപഞ്ചത്തെ നിയന്ത്രിക്കുന്നില്ലെന്നും, ശാസ്ത്രീയമായി എന്തിനെയും നിർവചിക്കാൻ കഴിയുമെന്നുമാണ് ഭൗതികവാദം പറയുന്നത്. ജർമ്മൻ തത്ത്വചിന്തകനായിരുന്ന ഫോയർബഹ് ആണ് ഭൗതികപ്രപഞ്ചം എന്ന ചിന്താരീതി മുന്നോട്ട് വെച്ചത്. മാറ്റങ്ങൾ വരാൻ ഇടയുള്ള മാറ്റങ്ങളാണ് ഭൗതികവാദപ്രകാരം ഭൗതികപ്രപഞ്ചത്തിലുണ്ടാവുക. ഭൗതികവാദം പിന്തുടരുന്നവരെ ഭൗതികവാദികൾ എന്നു പറയുന്നു.


</doc>
<doc id="209733" url="https://ml.wikipedia.org/wiki?curid=209733" title="ആലക്കൽ കുഞ്ഞിക്കണ്ണൻ">
ആലക്കൽ കുഞ്ഞിക്കണ്ണൻ

അലക്കൽ കുഞ്ഞിക്കണ്ണൻ (ജനനം 1927 ൽ കോഴിക്കോട് ജില്ലയിലെ വളയം കുറ്റിക്കാട്ട്) . കോഴിക്കോട് ജില്ലയിലെ നാദാപുരത്തെ പ്രമുഖ കമ്മ്യൂണിസ്റ്റ്‌ തൊഴിലാളി നേതാവും സംഘാടകനും ആയിരുന്നു. കമ്മ്യൂണിസ്റ്റ് പാർട്ടി ഓഫ് ഇന്ത്യ (മാർക്സിസ്റ്റ്) വളയം ലോക്കൽ കമ്മിറ്റി അംഗം ആയും കർഷകസംഘത്തിന്റെ നേതൃസ്ഥാനവും വഹിച്ചിരുന്നു .കോഴിക്കോട്, നാദാപുരം മേഖലയിൽ നില നിന്നിരുന്ന സാമൂഹിക അനാചാരം ആയിരുന്ന "ചെക്കൻ" "പെണ്ണ്" വിളിക്ക് എതിരേ പ്രതിഷേധ സമരം നടത്തിയതിന്റെ പേരിൽ 1974 മാർച്ച്‌ ഒന്നിന് ജന്മിമാരാൽ കൊലചെയ്യപ്പെട്ടു. നാദാപുരം വളയം മേഖലയിൽ ഏറ്റവും കൂടുതൽ ജനസമ്മതി ഉള്ള ജനകീയ നേതാവും ആയിരുന്നു അലക്കൽ കുഞ്ഞിക്കണ്ണൻ .

ജന്മികളുടെ തൊഴിലാളി വിരുദ്ധ നടപടിയിൽ നിർഭയം പ്രതികരിച്ചിരുന്ന കുഞ്ഞിക്കണ്ണൻ കോഴിക്കോട് ജില്ലയിലെ വളയം മേഖലയിൽ തൊഴിലാളി വർഗ ബഹുജന നേതാവിന്റെ പ്രതിച്ഛായ നേടി എടുത്തു. കോഴിക്കോട് വളയം മേഖലയിൽ നിലനിന്നിരുന്ന സാമൂഹിക അനാചാരങ്ങൾ, തൊഴിലാളികളുടെ കൂലി പ്രശ്നം തുടങ്ങിയ സാമൂഹിക വിഷയങ്ങൾ സി പി ഐ എം നിർദ്ദേശപ്രകാരം ഏറ്റു എടുക്കുന്നതിനും ബഹുജന ശ്രദ്ധയിൽ കൊണ്ട് വരുന്നതിനും പരിഹാരം കാണുന്നതിനും കുഞ്ഞിക്കണ്ണൻ നിർണായക പങ്കു വഹിച്ചിട്ടുണ്ട്‌. 1970 കാലഘട്ടത്തിൽ സി.പി.ഐ(എം) പാർട്ടി മെമ്പറും നാദാപുരം വളയം മേഖലയിലെ കർഷക തൊഴിലാളി ആയിരുന്നു.

കമ്മ്യൂണിസ്റ്റ്‌ പാർടിക്ക് ശക്തമായ വേരോട്ടം ഉള്ള കോഴിക്കോട്ടെ നാദാപുരത്ത് ആലക്കൽ ചെക്ക്വോൻ മാതു ദമ്പതികളുടെ മകൻ ആയി 1927 ൽ കോഴിക്കോട് ജില്ലയിലെ വളയം കുറ്റിക്കാട്ട് കുഞ്ഞിക്കണ്ണൻ ജനിച്ചു. ജന്മിത്തത്തിനു എതിരായ പോരാട്ടത്തിൽ ആകൃഷ്ടൻ ആയാണ് ആലക്കൽ പാർട്ടിയോട്‌ അടുക്കുന്നത് ആ പ്രദേശത്തെ ഒരു കർഷകൻ കൂടി ആയിരുന്നു ആലക്കൽ.

കർഷക തൊഴിലാളികളെയും പിന്നാക്ക വിഭാഗക്കാരെയും "ചെക്കൻ", "പെണ്ണ്" എന്ന് വിളിച്ചു അധിക്ഷേപിക്കുന്നതിനും അപമാനിക്കുന്നതിനും എതിരേ സി.പി.ഐ.എമ്മും കർഷക തൊഴിലാളി യൂണിയനും സംയുക്തമായി ആയിരത്തി തൊള്ളായിരത്തി എഴുപതുകളിൽ നടത്തിയ സമരത്തിന്റെ നേതൃത്ത്വം അലക്കൽ കുഞ്ഞിക്കണ്ണനും, എ. കണാരനും ആയിരുന്നു. "ചെക്കൻ" "പെണ്ണ്" വിളി അവസാനിപ്പിക്കണം എന്ന ആവശ്യം ഉന്നയിച്ച സമരത്തിന്‌ പിന്നിൽ ആ മേഖലയിലെ മുഴുവൻ കർഷക തൊഴിലാളികളും ജനങ്ങളും അണി നിരക്കുകയും , ഈ സമരം കമ്മ്യൂണിസ്റ്റു പ്രസ്ഥാനത്തിന് ആ മേഖലയിൽ വേരോട്ടം ഉണ്ടാക്കുന്നതിൽ വലിയ പങ്കു വഹിക്കുകയും ചെയ്തു .

കമ്മ്യൂണിസ്റ്റ്‌ പ്രസ്ഥാനവും കർഷക തൊഴിലാളി പ്രസ്ഥാനവും സംയുക്തം ആയി നടത്തിയ ഈ സമരം കായികം ആയി അടിച്ചമർത്താൻ ആണ് ജന്മിമാർ തുനിഞ്ഞത്. ഇത്തരം അക്രമങ്ങളുടെ തുടർച്ചയായി അലക്കൽ കുഞ്ഞിക്കണ്ണൻ കൂടാതെ കെ. പി കുഞ്ഞിരാമനും രക്തസാക്ഷിയായി . കെ. പി കുഞ്ഞിരാമനെ ജന്മിമാരും പിണി യാളുകളും ചേർന്ന് വാണിമേൽ അങ്ങാടിയിൽ വച്ചാണ് കൊലപ്പെടുത്തിയത്. ചെക്കൻ വിളി പെണ്ണ് വിളി അനാചാരത്തിനു എതിരേ സി പി ഐ എം നടത്തിയ സമരത്തിൽ ബഹുജനങ്ങൾ അണി നിരന്നതോടെ അക്രമങ്ങൾക്ക് എതിരെ ശക്തമായ ചെറുത്തുനില്പ് ഉണ്ടാകുകയും സമരം വിജയിക്കുകയും ചെയ്തു.



</doc>
<doc id="209742" url="https://ml.wikipedia.org/wiki?curid=209742" title="നവപ്ലേറ്റോണിസം">
നവപ്ലേറ്റോണിസം

പ്ലേറ്റോയുടെ ആശയസംഹിതയെ അടിസ്ഥാനമാക്കി രൂപപ്പെട്ട തത്ത്വചിന്താപദ്ധതിയാണ് നവപ്ലേറ്റോണിസം(). 3-ാം ശതകം മുതൽ 5-ാം ശതകം വരെയുള്ള കാലഘട്ടത്തിലാണ് ഇത് വികസിച്ചത്. പൈതഗോറിയൻ ചിന്തയുടെയും അരിസ്റ്റോട്ടിലീയൻ ചിന്താപദ്ധതിയുടെയും സ്റ്റോയിക് തത്ത്വസംഹിതയുടെയും അന്തഃസത്ത ഉൾക്കൊണ്ട് പ്ലോട്ടിനസ് ആണ് നവപ്ലേറ്റോണിസത്തിന് അടിത്തറയിട്ടത്. പ്ലോട്ടിനസിന്റെ അടുത്ത അനുയായികളായിരുന്ന പൊർഫിറിയും (Porphery), പ്രൊക്ലസും (Proclus) ഇതിന്റെ പിൻഗാമികളായി.

നവപ്ലേറ്റോണിസ്റ്റുകൾ അവരുടെ തത്ത്വസംഹിത പ്ലേറ്റോയുടെ തിയറി ഒഫ് ഫോംസിൽ നിന്നാണ് വികസിപ്പിച്ചെടുത്തത്. ആശയങ്ങളുടെ (forms) യുക്തിഭദ്രമായ വ്യവസ്ഥയായാണ് പ്രപഞ്ചത്തെ (universe) പ്ലേറ്റോ ദർശിച്ചത്. എല്ലാ വസ്തുക്കളും രൂപങ്ങളിൽ നിന്ന് അഥവാ ആശയങ്ങളിൽ നിന്ന് ഉണ്ടാകുന്നതാണെന്നും ഒരു വസ്തുവിന്റെ രൂപഗ്രഹണം മനസ്സിലുണ്ടാകുമ്പോഴാണ് ആ വസ്തുവിനെക്കുറിച്ചുള്ള ജ്ഞാനം ഉണ്ടാകുന്നത് എന്നുമാണ് പ്ലേറ്റോയുടെ ദർശനം. രൂപം വസ്തുക്കളുടെ പ്രാഗ്രൂപമാണ്. വസ്തുക്കൾക്കു മുമ്പ് നിലനില്ക്കുന്ന ഒന്നാണ് ആശയം. പ്ലോട്ടിനസാകട്ടെ രൂപം ആശയത്താൽ പ്രദീപ്തമാകുന്നതുമൂലമാണ് പദാർഥത്തെ അറിയാനിടവരുന്നതെന്ന് സിദ്ധാന്തിച്ചു. അസ്തിത്വത്തിന്റെ പ്രതിഭാസങ്ങളെ പ്ലോട്ടിനസ് ദർശിക്കുന്നത് ആരോഹണക്രമത്തിലാണ്. ഇദ്ദേഹത്തിന്റെ അഭിപ്രായത്തിൽ പ്രകൃതി വസ്തുക്കളുടെ സൗന്ദര്യം ആത്മാവിൽ നിലനില്ക്കുന്ന ഒരു ആദിരൂപം (archetype) മാത്രമാണ്. പദാർഥം, ആത്മാവ്, യുക്തി, ദൈവം എന്നിങ്ങനെയുള്ള ആരോഹണക്രമമാണ് ഇദ്ദേഹം ദീക്ഷിച്ചത്. ദൈവം കേവലശുദ്ധമായ അസ്തിത്വം ആണെന്നും പദാർഥമോ രൂപമോ ദൈവത്തിനില്ലെന്നും ഇദ്ദേഹം വാദിച്ചു. ആത്മാവിന്റെ യോഗഭാവത്തിലേക്കും (Mystical portion) ഉദ്ഗമനത്തിലേക്കും (elevation) സൗന്ദര്യം, കല എന്നിവയെ അലിയിക്കുകയാണ് പ്ലോട്ടിനസ് ചെയ്യുന്നത്. പ്രകൃതിതന്നെ ഉരുത്തിരിഞ്ഞത് ഏതേത് നിമിത്തങ്ങളിൽ നിന്നും ആശയങ്ങളിൽ നിന്നുമാണോ അവയിലേക്ക് പോവുകയാണ് കലയും (art) ചെയ്യുന്നതെന്നാണ് പ്ലോട്ടിനസ് വിശ്വസിച്ചിരുന്നത്.


</doc>
<doc id="209744" url="https://ml.wikipedia.org/wiki?curid=209744" title="നവഭാരതം">
നവഭാരതം

1978-ൽ പ്രസിദ്ധീകൃതമായ ഒരു സംസ്കൃത മഹാകാവ്യമാണ് നവഭാരതം. ആലപ്പുഴ ജില്ലയിൽ മുതുകുളം നിവാസിയായ ശ്രീധര കവിയാണ് രചയിതാവ്. 

പതിനെട്ടു സർഗങ്ങളാണ് നവഭാരതത്തിൽ. ഏതാണ്ട് 1300 ശ്ളോകങ്ങൾ വ്യത്യസ്ത വൃത്തങ്ങളിൽ രചിക്കപ്പെട്ടിരിക്കുന്നു. ജവാഹർലാൽ നെഹ്രുവിന്റെ ജീവചരിത്രമാണ് കാവ്യത്തിന്റെ മുഖ്യ ഇതിവൃത്തം. ജവാഹർലാലിന്റെ ജനനം, മാതാപിതാക്കൾ, കുട്ടിക്കാലം, വിദ്യാഭ്യാസം, വിവാഹം എന്നിങ്ങനെ മുഖ്യസംഭവങ്ങളെല്ലാം വിശദമായി പ്രതിപാദിക്കുന്ന ഈ മഹാകാവ്യം ഇന്ത്യൻ ദേശീയ സ്വാതന്ത്യ്രസമര പ്രസ്ഥാനത്തിന്റെ വിവിധ ഘട്ടങ്ങളെയും മഹാത്മാഗാന്ധി തുടങ്ങിയ ദേശീയ നേതാക്കൾ സ്വാതന്ത്യ്രസമരത്തെ ജനകീയ സമരമാക്കി ഉയർത്തുവാൻ ചെയ്ത സേവനങ്ങളെയും വിശദമായി വരച്ചു കാണിക്കുന്നുണ്ട്. മറ്റു ദേശീയ നേതാക്കളിൽ നിന്നുള്ള ജവാഹർലാലിന്റെ വ്യത്യസ്തത വ്യക്തതയോടെ അനാവരണം ചെയ്യുന്നതിൽ കവി ഏറെ വിജയിച്ചിട്ടുണ്ട്. ഇന്ത്യൻ ദേശീയ സമര പ്രസ്ഥാനത്തെ ഇത്രയും ഫലപ്രദമായി, വിശദമായി പ്രതിപാദിക്കുന്ന സംസ്കൃതകാവ്യങ്ങൾ അധികമുണ്ടെന്നു തോന്നുന്നില്ല. ഹിമാലയ വർണനയോടെ ആരംഭിക്കുന്ന ഈ മഹാകാവ്യം ജവാഹർലാലിന്റെ പ്രധാനമന്ത്രിസ്ഥാനാരോഹണത്തോടെ അവസാനിക്കുന്നു.

പരമ്പരാഗതമായ മഹാകാവ്യത്തിന്റെ കെട്ടും മട്ടും സ്വീകരിക്കുന്നുണ്ടെങ്കിലും നവഭാരതത്തിൽ ഒരിടത്തും കവി ലക്ഷണമൊപ്പിക്കാനുള്ള വ്യഗ്രത കാണിക്കുന്നില്ല. ജവാഹർലാലിന്റെ സംഭവബഹുലമായ ജീവിതവും ഇന്ത്യൻ സ്വാതന്ത്ര്യസമരത്തിലെ ജ്വലിക്കുന്ന അധ്യായങ്ങളും മഹാകാവ്യത്തിനുതകുന്ന നിരവധി കാവ്യസന്ദർഭങ്ങൾ കവിക്ക് നിർലോഭം നൽകിയിരിക്കുന്നു. അതുകൊണ്ടു തന്നെ അകൃത്രിമമായി ആലേഖനം ചെയ്യുന്ന കാവ്യ സന്ദർഭങ്ങൾ അനുവാചകരെ ഏറെ ആഹ്ലാദിപ്പിക്കുന്നു.


</doc>
<doc id="209745" url="https://ml.wikipedia.org/wiki?curid=209745" title="നവരോജ്">
നവരോജ്

കർണാടക സംഗീതത്തിലെ 29-ാം മേളകർത്താരാഗമായ ധീരശങ്കരാഭരണത്തിന്റെ ഒരു ജന്യരാഗമാണ് നവരോജ്. 

ആരോഹണം: പധനിസരിഗമപ

അവരോഹണം: പമഗരിസനിധപ

സമ്പൂർണരാഗമാണിത്. ന, ഗ എന്നിവയാണ് ജീവസ്വരങ്ങൾ. ഷഡ്ജപഞ്ചമ സ്വരങ്ങൾക്ക് പുറമേ ചതു: ശ്രുതി ഋഷഭം, അന്തരഗാന്ധാരം, ശുദ്ധമധ്യമം, ചതുഃശ്രുതിധൈവതം, കാകലിനിഷാദം എന്നീ സ്വരങ്ങളും ഈ രാഗത്തിൽ വരുന്നു. മധ്യസ്ഥായിയിൽ പഞ്ചമത്തിനുമേൽ സഞ്ചാരമില്ല.

ഈ രാഗത്തിലെ പ്രധാനകീർത്തനങ്ങൾ ഇവയാണ് - സേവേനന്ദനന്ദനം (സ്വാതി തിരുനാൾ), ഭജരേയദുനാഥം മാനസ (സദാശിവ ബ്രഹ്മേന്ദ്രൻ). കഥകളി സംഗീതത്തിൽ നവരസം എന്നറിയപ്പെടുന്ന രാഗവും ഇതുതന്നെയാണ്.

അത്ഭുതാഹ്ളാദാഭിവേശങ്ങളുടെ അവതരണത്തിനാണ് കഥകളിയിൽ ഈ രാഗം ഉപയോഗിക്കുന്നത്. ഈ രാഗത്തിലുള്ള പ്രസിദ്ധ കഥകളിപ്പദങ്ങൾ ഇവയാണ്.

'നല്ലാർകുലമണിയും മൌലിമാലേ' (കിർമീരവധം)

'അന്തജന്മാർജിതമാമസ്മത് പുണ്യഫലം' (ദക്ഷയാഗം)


</doc>
<doc id="209751" url="https://ml.wikipedia.org/wiki?curid=209751" title="സിസറോ">
സിസറോ

പുരാതനറോമിലെ ദാർശനികനും, രാഷ്ട്രതന്ത്രജ്ഞനും, അഭിഭാഷകനും, പ്രഭാഷകനും, രാഷ്ട്രമീമാംസകനും, രാജസാമാജികനും (Consul), ഭരണഘടനാവിശാരദനും ആയിരുന്നു മാർക്കസ് തുളിയസ് സിസറോ. (ജനനം: ബി.സി. 106 ജനുവരി 3; മരണം ബി.സി. 43 ഡിസംബർ 7) 'തുളി' എന്ന ചുരുക്കപ്പേരിലും അദ്ദേഹം അറിയപ്പെടുന്നു. ഉപരിവർഗ്ഗത്തിന്റെ താഴേക്കിടയിൽ പെട്ട അശ്വാരൂഢഗണത്തിൽ (equestrian order) നിന്നുള്ളവനായിരുന്ന അദ്ദേഹം റോമൻ ചരിത്രത്തിലെ ഏറ്റവും മഹാനായ പ്രഭാഷകനും ഗദ്യകാരനും ആയി പരിഗണിക്കപ്പെടുന്നു. 

പൂർവികന്മാരിൽ ഒരാളുടെ മൂക്കിനുമേൽ, വെള്ളക്കടലയുടെ (chick pea; 'cicer' സിസേർ) ആകൃതിയിൽ ഉണ്ടായിരുന്ന മറുകിൽ നിന്നു കിട്ടിയതാണ് 'സിസറോ' എന്ന കുടുംബപ്പേരെന്ന്, പാശ്ചാത്യ-പൗരാണികതയിലെ മഹദ്‌വ്യക്തികളുടെ ചരിത്രമെഴുതിയ പ്ലൂട്ടാർക്ക് അഭിപ്രായപ്പെട്ടിട്ടുണ്ട്.പൂർവികന്മാർ വെള്ളക്കടലകൃഷിക്കാർ ആയിരുന്നതു കൊണ്ടു കിട്ടിയ പേരാണെന്നും വിശദീകരണമുണ്ട്. ഇറ്റലിയിൽ റോമിനും നേപ്പിൾസിനും മദ്ധ്യത്തിലുള്ള അർപ്പിനം എന്ന സ്ഥലത്താണ് സിസറോ ജനിച്ചത്. 

സാമാന്യ ധനസ്ഥിതി മാത്രമുണ്ടായിരുന്ന പിതാവ്, അതിന്റെ പരമാവധി കൊണ്ടു നേടാവുന്നത്ര വിദ്യാഭ്യാസം പിതാവ് മകനു നേടിക്കൊടുത്തു. സാഹിത്യത്തിലും ഗ്രീക്കു ഭാഷയിലും അദ്ദേഹത്തിനു ഗുരുവായത് ഗ്രീക്കു കവി അർക്കിയാസ് ആയിരുന്നു. തുടർന്ന് പ്രസിദ്ധനിയമജ്ഞൻ ക്വിന്റിയസ് മുൻസിയസ് സ്കവോളയുടെ കീഴിൽ അദ്ദേഹം നിയമം പഠിച്ചു. വിചാരണകളും നിയമജ്ഞന്മാരുടെ തർക്കങ്ങളും കൗതുകപൂർവം നിരീക്ഷിച്ച സിസറോ, വക്കാലത്തിലെ വാദശൈലിയിൽ പ്രാവീണ്യം സമ്പാദിച്ചു. തുടർന്ന് സ്വയം വക്കാലത്തു തുടങ്ങിയതോടെ അദ്ദേഹത്തിന്റെ വാദശൈലിയും പ്രഭാഷണങ്ങളും പരക്കെ സമ്മതി നേടി.

ബി.സി. 80-ൽ റോമിൽ 'സള്ള' എന്ന പേരിലറിയപ്പെട്ട ലൂസിയസ് കൊർണേലിയസിന്റെ ഭീകരവാഴ്ചയെ വിമർശിച്ച സിസറോ, പ്രതികാരം ഭയന്ന് ഗ്രീസിലേക്കു പോയി. അഥൻസിൽ പ്രസംഗകലയും തത്ത്വചിന്തയും പഠിച്ച് അദ്ദേഹം മൂന്നു വർഷം ചെലവഴിച്ചു. മുപ്പതു വയസ്സുള്ളപ്പോൾ റോമിൽ മടങ്ങിയെത്തിയ സിസറോ, വലിയ ധനസ്ഥിതിയുള്ള ടെറൻഷ്യാ എന്ന വനിതയെ വിവാഹം ചെയ്തു. അങ്ങനെ സാമ്പത്തികസ്ഥിതി മെച്ചപ്പെട്ടതോടെ രാജനീതിയിൽ കൂടുതൽ പ്രവർത്തിക്കാമെന്ന സ്ഥിതിയിലായി അദ്ദേഹം.

കായസ് വെറെസ് എന്ന സാമാജികൻ റോമൻ പ്രവിശ്യ സിസിലിയിൽ ഭരണാധികാരിയായിരിക്കെ വലിയ അഴിമതി കാട്ടിയെന്ന് സിസറോ ആരോപിച്ചു. തുടർന്നു നടന്ന വിചാരണയുടെ ആദ്യദിനത്തിലെ പ്രഭാഷണത്തിൽ തെളിവുകൾ അവതരിപ്പിക്കുന്നതിൽ സിസറോ പ്രകടിപ്പിച്ച സാമർത്ഥ്യം മൂലം പ്രതിയുടെ വക്കീൽ വക്കാലത്തൊഴിയുകയും കുറ്റക്കാരനായി കണ്ടെത്തപ്പെട്ട വെരസിന് നാടുവിട്ടോടേണ്ടി വരുകയും ചെയ്തു. തുടർന്ന് വിചാരണയുടെ ബാക്കി ദിനങ്ങളിലേക്കായി തയ്യാറാക്കിയിരുന്ന അഞ്ചു പ്രഭാഷണങ്ങൾ സിസറോ പ്രസിദ്ധീകരിച്ചു. റോമാസാമ്രാജ്യത്തിലെ പ്രവിശ്യാഭരണകൂടങ്ങളിൽ നടമാടിയിരുന്ന അഴിമതിയുടെ തുറന്നുകാട്ടലായിരുന്നു ആ പ്രഭാഷണങ്ങൾ. 

പ്രഭാഷകൻ, അഭിഭാഷകൻ എന്നീ നിലകളിൽ അസാമാന്യമായ യശ്ശസ്സ് നേടിയിട്ടും, രാജനീതിയിലെ പങ്കിനെയാണ് തന്റെ ഏറ്റവും പ്രധാനപ്പെട്ട നേട്ടമായി സിസറോ കരുതിയത്. കോൺസൽ പദവിയിൽ അദ്ദേഹം റോമിൽ അധികാരിയായിരിക്കെയാണ്, നാട്ടിൻപുറങ്ങളിൽ നിന്നു നഗരങ്ങളെ ആക്രമിച്ച് വ്യവസ്ഥാപിത ഭരണകൂടത്തെ തകർക്കാൻ ശ്രമിച്ച കാറ്റിലൈന്റെ നേതൃത്വത്തിലുള്ള ഗൂഢാലോചനയും കലാപവും നടന്നത്. അതിനെ ശക്തമായി നേരിട്ട സിസറോ, കാറ്റിലൈൻ ഉൾപ്പെടെ അഞ്ചു ഗൂഢാലോചകർക്ക് നിയമപ്രക്രിയ കൂടാതെ വധശിക്ഷ നൽകിക്കൊണ്ട് അതിനെ അടിച്ചമർത്തി. ബി.സി. ഒന്നാം നൂറ്റാണ്ടിനൊടുവിലെ കുഴപ്പങ്ങൾക്കിടയിൽ ഗൈയസിന്റേയും ജൂലിയസ് സീസറിന്റേയും സമഗ്രാധിപത്യം നടപ്പായപ്പോൾ , പരമ്പരാഗതമായ ഗണതന്ത്രഭരണത്തിലേക്കുള്ള തിരിച്ചുപോക്കിനായി സിസറോ വാദിച്ചു.

ലത്തീൻ ഭാഷയിന്മേൽ ചെലുത്തിയ അസാമാന്യമായ പ്രഭാവം മൂലം, പത്തൊൻപതാം നൂറ്റാണ്ടു വരെ ലത്തീൻ ഉൾപ്പെടെയുള്ള പാശ്ചാത്യഭാഷകളിലെ ഗദ്യശൈലി സിസറോണിയൻ ശൈലിയുടെ തിരസ്കാരമോ അതിലേക്കുള്ള തിരിച്ചു പോക്കോ ആയി കരുതപ്പെട്ടു. യൂറോപ്യൻ സാഹിത്യത്തിന്റേയും ആശയലോകത്തിന്റേയും വികാസത്തിൽ സിസറോയുടെ പങ്ക് ഏതു ഭാഷയിലും മറ്റേതൊരു ഗദ്യകാരന്റെ പങ്കിനേയും അതിശയിക്കുന്നതാണെന്ന് മൈക്കേൽ ഗ്രാന്റ് അഭിപ്രായപ്പെട്ടിട്ടുണ്ട്. യവനചിന്തയിലെ മുഖ്യസരണികളെ റോമൻ ലോകത്തിനു പരിചയപ്പെടുത്തിയ സിസറോ, അതിനായി ലത്തീനിൽ പുതുതായി ഒരു പറ്റം ദാർശനികസംജ്ഞകൾ തന്നെ രൂപപ്പെടുത്തി. ഹ്യൂമാനിറ്റാസ്, ക്വാളിറ്റാസ്, ക്വാണ്ടിറ്റാസ്, എസ്സെൻഷ്യാ (humanitas, qualitas, quantitas, and essentia) തുടങ്ങിയ ലത്തീൻ നവസംജ്ഞകൾ അദ്ദേഹത്തിന്റെ നിർമ്മിതികൾ ആയിരുന്നു. പരിഭാഷ, ഭാഷാശാസ്ത്രം എന്നീ മേഖലകകളിലും സിസറോ ശോഭിച്ചു. 

സിസറോയുടെ 57 പ്രഭാഷണങ്ങൾ പരിരക്ഷിക്കപ്പെട്ടിട്ടുണ്ട്. പ്രസംഗകലാവിരുതിന്റെ അസാമാന്യമാതൃകൾ ആയിരിക്കുമ്പോഴും, വിഷയത്തിന്റെ ഒരു വശം മാത്രം വാദിക്കുന്നവയാണ് അവയെന്നു ചൂണ്ടിക്കാണിക്കപ്പെട്ടിട്ടുണ്ട്. ധാർമ്മിക ബോദ്ധ്യങ്ങളുടെയോ , ദർശനനൈപുണ്യത്തിന്റേയോ, നിയമജ്ഞാനത്തിന്റെയോ എന്നതിനപ്പുറം അഹംഭാവത്തിന്റേയും വാക്ചാതുരിയുടേയും പ്രകടനങ്ങളാണ് അവയെന്നാണ് വിമർശനം. അതേസമയം പ്രസംഗകലയുടെ മാതൃകകൾ എന്ന നിലയിൽ അവ പ്രാചീനഗ്രീസിലെ വാഗ്മി ഡെമോസ്തനീസിന്റെ പ്രഭാഷണങ്ങളെപ്പോലും അതിശയിക്കുന്നു. സിസറോയുടെ 864 കത്തുകളുടെ ഒരു ശേഖരവും നിലവിലുണ്ട്. അവയിൽ 90 എണ്ണം അദ്ദേഹത്തിനു മറ്റുള്ളവർ എഴുതിയവയാണ്. രാജ്യതന്ത്രജ്ഞതയിൽ പൊതിഞ്ഞ പ്രഭാഷണങ്ങളേക്കാൾ സിസറോയുടെ വ്യക്തിത്വത്തിന്റെ തനിമ പ്രകടമാകുന്നത് പ്രസിദ്ധീകരണത്തിനു വേണ്ടിയല്ലാതെ എഴുതപ്പെട്ട അദ്ദേഹത്തിന്റെ കത്തുകളിലാണ്.

ജൂലിയസ് സീസറിന്റെ വധത്തെ തുടർന്നുള്ള അധികരമത്സരത്തിനിടെ 'ഫിലിപ്പിക്കുകൾ' (Philippics) എന്നറിയപ്പെടുന്ന പ്രഭാഷണപരമ്പരയിൽ സിസറോ മാർക്ക് ആന്തണിയെ നിശിതമായി വിമർശിച്ചു. അതോടെ സീസറുടെ ശത്രുക്കളായി കണക്കാക്കി ഉന്മൂലനം ചെയ്യപ്പെടേണ്ടവരുടെ പട്ടികയിൽ ആന്തണി സിസറോയേയും ഉൾപ്പെടുത്തി. രണ്ടാം മൂവർഭരണത്തിൽ (Second Triumvirate) രാജ്യദ്രോഹിയായി പ്രഖ്യാപിക്കപ്പെട്ട അദ്ദേഹത്തെ ബി.സി. 43-ൽ തലവെട്ടി കൊന്നു. 'ഫിലിപ്പിക്കുകൾ' എഴുതാനുപയോഗിച്ച സിസറോയുടെ കൈകളും മാർക്ക് ആന്തണിയുടെ നിർദ്ദേശാനുസരണം വെട്ടിയെടുത്തിരുന്നു. തലയും കൈകളും റോമിൽ പ്രദർശനത്തിനു വയ്ക്കാൻ ആന്തണി ഏർപ്പാടു ചെയ്തു.

കൊല്ലാനെത്തിയ സൈനികനോട് "നീ ചെയ്യുന്നത് നല്ല കാര്യമല്ല; എങ്കിലും അതു നന്നായി ചെയ്യുക" എന്നു പറഞ്ഞ സിസറോ, അയാൾക്കു കഴുത്തു നീട്ടിക്കൊടുത്തതായി പറയപ്പെടുന്നു.

സിസറോയുടെ രചനാസമുച്ചയം തുടർന്നുവന്ന നൂറ്റാണ്ടുകളിൽ പാശ്ചാത്യസമൂഹത്തിലെ സംസ്കൃതമനസ്കരെ വല്ലാതെ ആകർഷിച്ചു. സിസറോയുടെ ദാർശനികരചനയായ ഹോർട്ടെൻഷസ് എന്ന ഗ്രന്ഥത്തിന്റെ വായനയാണ് തത്ത്വചിന്തയിലേക്കു തന്നെ തിരിച്ചതെന്ന് ക്രിസ്തീയചിന്തയിലെ അതികായനായ ഹിപ്പോയിലെ അഗസ്തീനോസ് കൺഫെഷൻസ് എന്ന ആത്മകഥയിൽ രേഖപ്പെടുത്തിയിട്ടുണ്ട്. അഗസ്റ്റിന്റെ തന്നെ കാലത്തെ ക്രിസ്തീയലേഖകനും താപസനുമായ ജെറോമും സിസറോയുടെ വായനക്കാരനായിരുന്നു. ക്രിസ്ത്യാനിയല്ലാതെ വെറും 'സിസറോണിയൻ' ആണു താനെന്ന കുറ്റബോധം പോലും അദ്ദേഹത്തിനുണ്ടായിരുന്നു.
14-ആം നൂറ്റാണ്ടിൽ യൂറോപ്യൻ നവോത്ഥാനത്തിന്റെ തുടക്കം, ഇറ്റാലിയൻ കവി പെട്രാർക്ക് സിസറോയുടെ നഷ്ടലിഖിതങ്ങളുടെ ഒരു ശേഖരം കണ്ടെത്തിയതോടെ ആണെന്നു കരുതപ്പെടുന്നു. നവോത്ഥാനം തന്നെ, മറ്റെല്ലാത്തിലുമുപരി സിസറോയുടെ പുനരുജ്ജീവനവും പുനരവതരണവും ആയിരുന്നുവെന്നും സിസറോയെ പിന്തുടർന്നും അദ്ദേഹം മുഖേനയും മാത്രമാണ് ക്ലാസിക്കൽ പൗരണികതയുടെ മറ്റു ഘടകങ്ങൾ പുനർജ്ജനിച്ചതെന്നും പോളണ്ടിലെ ചരിത്രകാരൻ തദേവൂസ് സീലിൻസ്കി അഭിപ്രായപ്പെട്ടിട്ടുണ്ട്. ആധുനികയുഗത്തിൽ സിസറോയുടെ പ്രാമാണികതയുടേയും അദ്ദേഹത്തിനു കല്പിക്കപ്പെട്ട മതിപ്പിന്റേയും ഔന്നത്യം പതിനെട്ടാം നൂറ്റാണ്ടിലെ ജ്ഞാനോദയത്തിലായിരുന്നു. ജോൺ ലോക്ക്, ഡേവിഡ് ഹ്യൂം, മൊണ്ടെസ്ക്യൂ തുടങ്ങിയ ജ്ഞാനോദയചിന്തകന്മാരെ സിസറോ ആഴത്തിൽ സ്വാധീനിച്ചു. യൂറോപ്യൻ സംസ്കാരികപൈതൃകത്തിന്റെ വലിയൊരു ഭാഗമാണ് സിസറോയുടെ കൃതികൾ. റോമൻ ചരിത്രത്തിന്റെ പഠനത്തിലും വിലയിരുത്തലിലും മൗലികകരേഖകളായി ഇന്നും ആ കൃതികൾ കരുതപ്പെടുന്നു. ഗണതന്ത്രറോമിന്റെ അവസാനഘട്ടത്തെക്കുറിച്ചുള്ള പഠനത്തിൽ സിസറോയുടെ രചനാസമുച്ചയത്തോളം ഉപകാരപ്രദമായ രേഖകൾ വേറെയില്ല.


</doc>
<doc id="209754" url="https://ml.wikipedia.org/wiki?curid=209754" title="കീഴത്തൂർ">
കീഴത്തൂർ

കണ്ണൂർ ജില്ലയിലെ വേങ്ങാട് പഞ്ചായത്തിലുള്ള മൂന്നു ഭാഗവും അഞ്ചരക്കണ്ടിപ്പുഴയാൽ ചുറ്റപ്പെട്ട ഗ്രാമമാണ് കീഴത്തൂർ. 


</doc>
<doc id="209769" url="https://ml.wikipedia.org/wiki?curid=209769" title="ആഗ്നസ് ഡി മില്ലെ">
ആഗ്നസ് ഡി മില്ലെ

ആഗ്നസ് ഡി മില്ലെ അമേരിക്കൻ നൃത്തസംവിധായികയായിരുന്നു. 1905-ൽ ന്യൂയോർക്കിലെ ഒരു തിയെറ്റർ കുടുംബത്തിൽ ജനിച്ചു. പിതാവ് നാടകകൃത്തും തിരക്കഥാകൃത്തും ആയിരുന്നു.

1928-ൽ ഡി മില്ലെ തന്റെ ആദ്യത്തെ പ്രദർശനം ന്യൂയോർക്കിൽ നടത്തി. 1930-ൽ ലണ്ടനിൽ വച്ച് മേരി റാംബർട്ടും ആന്റണി ട്യൂസറുമായി ചേർന്നു നടത്തിയ പ്രദർശനം ഇവരെ ശ്രദ്ധേയയാക്കി. 1940-ൽ ഡി മില്ലെ നൃത്ത സംവിധാനം നിർവഹിച്ച പ്രഥമ ബാലെയായ "ബ്ലാക് റിച്വൽ" അവതരിപ്പിക്കപ്പെട്ടു. അമേരിക്കൻ ബാലെ തിയെറ്റർ ആയിരുന്നു ഇത് അവതരിപ്പിച്ചത്. അവർക്കു വേണ്ടിത്തന്നെ 1948-ൽ അവതരിപ്പിച്ച "ഫാൾ റിവർ ലെജൻഡ്" ആണ് ഡി മില്ലെയുടെ ഏറ്റവും പ്രശസ്ത ബാലെ. എങ്കിലും റൂസ്സെ ഡി മോന്റി കാർലോ ബാലെ സംഘത്തിനു വേണ്ടി ഇവർ ചിട്ടപ്പെടുത്തിയ "റോഡിയോ" (1942) ആണ് ഇവരെ ലോകപ്രശസ്തയാക്കിയത്. മരണത്തെ മുഖാമുഖം കാണുന്ന ഒരു സ്ത്രിയുടെ കഥ പറയുന്ന "ദ് അദർ" (1992) ആണ് ഇവരുടെ ഏറ്റവുമൊടുവിലത്തെ ബാലെ.

ബാലെകൾക്കു പുറമേ നിരവധി സംഗീത ശില്പങ്ങൾക്കും ഇവർ നൃത്ത സംവിധാനം ചെയ്തിട്ടുണ്ട്. 
എന്നിവ ഇവയിൽ പ്രധാനപ്പെട്ടവയാണ്.

ഡി മില്ലെയുടെ നൃത്തസംബന്ധിയായ രചനകളും ആത്മകഥാപരമായ കുറിപ്പുകളും സൈദ്ധാന്തികമായ ഉൾക്കാഴ്ചകൾ നിറഞ്ഞവയാണ്. 
എന്നിവ ഇതിനുദാഹരണമാണ്. നൃത്തരംഗത്തു നിന്നും തിയെറ്റർ രംഗത്തു നിന്നും നിരവധി അവാർഡുകൾ ഇവരെ തേടിയെത്തി. 15-ഓളം പുരസ്കാരപരമായ ബിരുദങ്ങളും ഡി മെല്ലെയ്ക്കു ലഭിച്ചിട്ടുണ്ട്. 1993 ഒക്ടോബർ 7-ന് അന്തരിച്ചു.



</doc>
<doc id="209788" url="https://ml.wikipedia.org/wiki?curid=209788" title="ടിയേഴ്സ് ഓഫ് സ്റ്റീൽ">
ടിയേഴ്സ് ഓഫ് സ്റ്റീൽ

ബ്ലെൻഡർ ഉപയോഗിച്ച് നിർമ്മിച്ച ഒരു ഒരു ഹ്രസ്വ കംപ്യൂട്ടർ അനിമേറ്റഡ് ചലച്ചിത്രമാണ് ടിയേഴ്സ് ഓഫ് സ്റ്റീൽ. ഇയാൻ ഹൂബെർട്ട് സംവിധാനം ചെയ്തിരിക്കുന്ന ഈ ചലച്ചിത്രത്തിന്റെ നിർമ്മാതാവ് ടോൺ റോസെന്റാളാണ്. സ്വതന്ത്ര ത്രിമാന കമ്പ്യൂട്ടർ ഗ്രാഫിക്സ് സോഫ്റ്റ്‌വെയർ പാക്കേജായ ബ്ലെൻഡറിന്റെ പുതിയ സങ്കേതങ്ങൾ ഉപയോഗിച്ചാണ് ടിയേഴ്സ് ഓഫ് സ്റ്റീൽ പൂർണ്ണമായും നിർമ്മിച്ചിരിക്കുന്നത്.

ഒരു കൂട്ടം പോരാളികളുടെയും ശാസ്ത്രജ്ഞരുടെയും കഥയാണ് ശാസ്ത്ര ഭാവനാ ചലച്ചിത്രമായ ടിയേഴ്സ് ഓഫ് സ്റ്റീലിൽ ചിത്രീകരിക്കപ്പെടുന്നത്. ഭൂതകാലത്തു നിന്നും ഭാവികാലത്തിലെത്തിയ ഇവർ ആംസ്റ്റർഡാമിലെ ഔദ് കെർകിൽ ഒത്തു ചേരുന്നു. വിനാശകാരികളായ യന്ത്രമനുഷ്യരിൽ നിന്നും ലോകത്തെ രക്ഷിക്കാനായിരുന്നു ഇവരുടെ ഒത്തു ചേരൽ. 



</doc>
<doc id="209792" url="https://ml.wikipedia.org/wiki?curid=209792" title="യോ ഫ്രാങ്കീ!">
യോ ഫ്രാങ്കീ!

ബ്ലെൻഡർ ഫൗണ്ടേഷന്റെ ഭാഗമായ ബ്ലെൻഡർ ഇൻസ്റ്റിറ്റൂട്ട് പുറത്തിറക്കിയ ഓപ്പൺ വീഡിയോ കളിയാണ് യോ ഫ്രാങ്കീ!. 2008 ആഗസ്റ്റിലാണ് ഈ കളി പുറത്തിറങ്ങുന്നത്. 2008ൽ തന്നെ പുറത്തിറങ്ങിയ ബ്ലെൻഡർ ഫൗണ്ടേഷന്റെ തന്നെ സ്വതന്ത്ര ചലച്ചിത്രമായ ബിഗ് ബക്ക് ബണ്ണിയിലെ കഥയേയും കഥാപാത്രങ്ങളേയും പരിസ്ഥിതിയേയും അടിസ്ഥാനമാക്കിയാണ് യോ ഫ്രാങ്കീ! ഒരുക്കിയിട്ടുള്ളത്. ബ്ലെൻഡർ ഫൗണ്ടേഷന്റെ ചലച്ചിത്രങ്ങളെ പോലെത്തന്നെ യോ ഫ്രാങ്കിയും സ്വതന്ത്രമാണ്. ലിനക്സ്, വിൻഡോസ്, മാക് ഓഎസ് ടെൻ എന്നിവ ഉൾപ്പെടെ, ബ്ലെൻഡറും ക്രിസ്റ്റൽ സ്പേസും പ്രവർത്തിക്കുന്ന എല്ലാ പ്ലാറ്റ്ഫോമുകളിലും യോ ഫ്രാങ്കീയും പ്രവർത്തിക്കും.



</doc>
<doc id="209796" url="https://ml.wikipedia.org/wiki?curid=209796" title="ബ്ലെൻഡർ ഫൗണ്ടേഷൻ">
ബ്ലെൻഡർ ഫൗണ്ടേഷൻ

ത്രിമാന ഗ്രാഫിക്സ് സോഫ്റ്റ്‌വെയറായ ബ്ലെൻഡറിന്റെ വികസനത്തിനായി ലാഭേച്ഛയില്ലാതെ പ്രവർത്തിക്കുന്ന ഒരു സംഘടനയാണ് ബ്ലെൻഡർ ഫൗണ്ടേഷൻ .

ശ്രദ്ധേയ സ്വതന്ത്ര ഹ്രസ്വ ആനിമേഷൻ ചലച്ചിത്രങ്ങളായ എലിഫന്റ്സ് ഡ്രീം (2006), ബിഗ് ബക്ക് ബണ്ണി (2008), സിന്റൽ (2010), ടിയേഴ്സ് ഓഫ് സ്റ്റീൽ (2012) എന്നിവ നിർമ്മിച്ചത് ബ്ലെൻഡർ ഫൗണ്ടേഷനായിരുന്നു.





</doc>
