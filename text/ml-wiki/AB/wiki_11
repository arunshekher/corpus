<doc id="144370" url="https://ml.wikipedia.org/wiki?curid=144370" title="കറൻസി">
കറൻസി

ക്രയവിക്രയത്തിന് ഉപയോഗിക്കുന്ന നിശ്ചിതമൂല്യമുള്ള മാധ്യമമാണ് നാണയം. എളുപ്പം കൈമാറ്റം ചെയ്യാൻ കഴിയുന്നതും അലങ്കാരപ്പണികൾ ചെയ്യാൻ പറ്റുന്നതുമായ ശിലാ/ലോഹങ്ങളിലായിരുന്നു ആദ്യകാല നാണയങ്ങൾ നിർമിച്ചിരുന്നത്.

18-19 നൂറ്റാണ്ടുവരെ നാണയമൂല്യം ആന്തരിക മൂല്യത്തെ അടിസ്ഥാനപ്പെടുത്തിയുള്ളതായിരുന്നു. നാണയത്തിലെ ലോഹത്തിന് തുല്യമായ മൂല്യമായിരുന്നു നാണയ മൂല്യമായി കണക്കാക്കപ്പെട്ടത്. ലോഹമൂല്യം വ്യത്യാസപ്പെട്ടാൽ നാണയമൂല്യവും വ്യത്യാസപ്പെടുമായിരുന്നു. എന്നാൽ ആധുനിക നാണയങ്ങൾ മുഖമൂല്യം (അതിൽ പതിക്കുന്ന മൂല്യം) ഉള്ളവയാണ്. മുഖമൂല്യത്തിന് ആന്തരിക മൂല്യവുമായി യാതൊരു ബന്ധവുമില്ല. അതായത് അഞ്ചു രൂപ നാണയത്തിൽ അടങ്ങിയിരിക്കുന്ന ലോഹത്തിന്റെ മൂല്യം അഞ്ചു രൂപയെക്കാൾ കൂടുതലോ കുറവോ ആകാം. മൂല്യത്തിന്റെ അളവായി സ്വയമോ അതോ പ്രതിനിധിയായോ പ്രവർത്തിക്കുന്ന കൈമാറ്റ മാധ്യമമാണ് പണം. അതുകൊണ്ട് തന്നെ സ്വർണവും വെള്ളിയുമടങ്ങുന്ന നാണയങ്ങൾ പണമാണ്.

നാടോടിയായ മനുഷ്യൻ സ്ഥിരവാസി ആയതോടെ അവന് മറ്റു സമാന സമൂഹങ്ങളോട് ഇടപഴകേണ്ടതായി വന്നു. തങ്ങളുടെ കൈയിലില്ലാത്തതും ആവശ്യമുള്ളതുമായ വസ്തുക്കൾ,കൈവശമുള്ള (ആവശ്യത്തിലധികമുള്ള) വസ്തുക്കൾക്ക് പകരമായി ശേഖരിക്കുന്ന ബാർട്ടർ സമ്പ്രദായം ഇത്തരമൊരു സാമൂഹിക സാഹചര്യത്തിലാവും രൂപപ്പെട്ടു തുടങ്ങിയത്. 

ഓരോ സമൂഹത്തിലും ഓരോ സാധനങ്ങളായിരുന്നു പണമായി ഉപയോഗിച്ചിരുന്നത്. തേൻ,ഉപ്പ്, മദ്യം, പട്ടിയുടെ പല്ല്, കല്ലുകൾ, മൃഗത്തോൽ, ലോഹക്കഷണങ്ങൾ, ജീവിയുടെ പുറന്തോടുകൾ തുടങ്ങി പല വസ്തുക്കളും പണമായി ഉപയോഗിച്ചിട്ടുണ്ട്.

ബി.സി. 3000-ത്തിൽ ഹാരപ്പൻ ജനത കാർഷിക വസ്തുക്കൾ കൈമാറ്റ മാധ്യമമായി ഉപയോഗിച്ചിരുന്നു. കുതിര, നിഷ്ക (ഒരുതരം നെക്ലേസ്) തുടങ്ങിയവയും കൈമാറ്റ മാധ്യമങ്ങളായിരുന്നു. പ്രകൃതിജന്യമായ ലോഹങ്ങൾ കൈമാറ്റ മാധ്യമമായി ഉപയോഗിക്കാൻ തുടങ്ങിയത് നാണയവളർച്ചയ്ക്ക് അനുകൂലമായി മാറി. ഇത് കൈമാറ്റങ്ങൾക്ക് സൗകര്യപ്രദവും ഈടുനില്ക്കുന്നതുമായിരുന്നു. പ്രാചീന കാലത്ത് ഭാരതത്തിന്റെ അളവ് വിത്തുകളെ അടിസ്ഥാനപ്പെടുത്തിയായിരുന്നു. 1500-800 ബി.സി.-യിൽ ത്തന്നെ ഇന്ത്യാ ഉപഭൂഖണ്ഡത്തിൽ നാണയസംവിധാനം വളർന്നുവന്നിട്ടുണ്ടെന്ന് കരുതപ്പെടുന്നു.

ഭാരം കൃത്യമായി നിജപ്പെടുത്തുക, ഏകീകൃത ആകൃതി കൊണ്ടുവരിക, ശിലാലോഹങ്ങൾക്കുമേൽ മുദ്രകൾ പതിക്കുക എന്നിവ ഏറെ ബുദ്ധിമുട്ടുകൾ നിറഞ്ഞതും പലപ്പോഴും അസാധ്യവുമായിരുന്നു. മുദ്രണം സാധ്യമായതോടെ നാണയ നിർമ്മാണത്തിൽ വൻകുതിച്ചുചാട്ടം നടക്കുകയുണ്ടായി. നാണയങ്ങളടിക്കുന്ന സംവിധാനങ്ങൾ വളർന്നുവന്നതാണ് മറ്റൊരു ഗണ്യമായ ചുവടുവയ്പ്. സാങ്കേതികവിദ്യയുടെ വികാസത്തോടെ യന്ത്രസംവിധാനങ്ങൾ ഉപയോഗിച്ച് നാണയനിർമ്മാണം സാധ്യമായത് ഈ പ്രക്രിയയെ ത്വരിതപ്പെടുത്തി.

ഗംഗാ, നർമദ സമതലങ്ങളിൽ മൗര്യ, മഗധ സാമ്രാജ്യങ്ങൾ നാണയങ്ങൾ നടപ്പിലാക്കിയിരുന്നു. ചിഹ്നങ്ങൾ പതിച്ച, ചതുരത്തിലും വൃത്താകൃതിയിലുമുള്ള നാണയങ്ങളായിരുന്നു അവ. പ്രാദേശികമായ പ്രത്യേകതകളും പ്രാധാന്യവുമനുസരിച്ച്, ശൈലങ്ങൾ, പക്ഷികൾ, മൃഗങ്ങൾ, മരങ്ങൾ, മനുഷ്യരൂപങ്ങൾ, ജ്യാമിതീയ ചിത്രങ്ങൾ തുടങ്ങിയവ ആലേഖനം ചെയ്തിരുന്നു. ഇവയ്ക്കും മൗര്യഘട്ടത്തിന് മുന്നെയുള്ള നാണയങ്ങൾക്കും വ്യാപക പ്രചാരമുണ്ടായിരുന്നു. ചാപ്പകുത്ത് നാണയങ്ങളുടെ വ്യാപനത്തിന് നൂറ്റാണ്ടുകളുടെ (ബി.സി. 6 - എഡി 11) ചരിത്രമുണ്ട്. ആഭ്യന്തരവൈദേശിക വ്യാപാരം വൻതോതിൽ നടന്നിരുന്നു എന്നതിന് തെളിവുകളാണ് നാണയങ്ങളുടെ വ്യാപനം.

550-ൽപ്പരം ചിഹ്നങ്ങൾ ഈ നാണയങ്ങളിൽ ആലേഖനം ചെയ്തതായി കണ്ടെത്തിയിട്ടുണ്ട്. അവയുടെ അർഥസൂചനകൾ ഇപ്പോഴും അവ്യക്തമായി തുടരുന്നു. ആദ്യകാല പരമ്പരകളിലൊന്നായ ശതമന നാണയം (bent bar coins) പാകിസ്താൻ പ്രദേശത്തുനിന്നും, കപ്പ് രൂപത്തിലുള്ള നാണയം ജനൻപുരിലെ രംഗനഗറിൽനിന്നും കണ്ടെത്തിയിരുന്നു. ഉത്തർപ്രദേശിലെ പൈലശേഖരം, മൌര്യകാലത്തിനു മുമ്പുള്ള നാല് വ്യത്യസ്ത രീതിയിലുള്ള നാണയങ്ങൾ കണ്ടെത്തിയിട്ടുണ്ട്. ബി.സി. 317-ലേതെന്നു കരുതുന്ന രണ്ടുനാണയങ്ങളും, അലക്സാണ്ടറുടെയും അദ്ദേഹത്തിന്റെ അർധസഹോദരൻ ഫിലിപ്പ് അറിസിയസിന്റെ നാണയങ്ങളും ലഭ്യമായിട്ടുണ്ട്. ആലേഖനങ്ങളില്ലാത്ത ചെമ്പ് വാർപ്പ് നാണയങ്ങളും ആലേഖനങ്ങളുള്ള നാണയങ്ങളും കണ്ടെത്തപ്പെട്ടവയിൽപ്പെടുന്നു.

(ബി.സി. 2 ശ. - എ.ഡി. 3 ശ.) ജനപഥനാണയം മൗര്യസാമ്രാജ്യത്തിന്റെ പതനത്തിനുശേഷം വന്ന ട്രൈബൽ രാജ്യത്തിന്റെ നാണയവമാവാമെന്നു കരുതപ്പെടുന്നു. അശോകന്റെ മരണാനന്തരം പട്ടണങ്ങളിലും സാമന്തരാജ്യങ്ങളിലും നാണയനിർമ്മാണം സജീവമായി. 3-ാം നൂറ്റാണ്ടിന്റെ അവസാനത്തോടെ വടക്കുപടിഞ്ഞാറൻ ഭാഗങ്ങൾ ഗ്രീക്കുകാർ കീഴടക്കിയതിനെത്തുടർന്ന് അവിടങ്ങളിലെ നാണയനിർമ്മാണത്തിൽ ഗ്രീക്ക് കലാരീതി പ്രകടമായി.

ഗാന്ധാര, തക്ഷശിലാ നാണയങ്ങൾ മിക്കതും ഉപയോഗിച്ചിരുന്നത് കച്ചവടക്കാരാണ്. ചിലതിൽ സ്ഥലനാമങ്ങളും രേഖപ്പെടുത്തിയിട്ടുണ്ട്. ചെമ്പ് നാണയങ്ങൾ ചെറുതും, ചാപ്പകുത്ത് നാണയങ്ങൾ വലുതുമാണ്. ട്രൈബൽ നാണയങ്ങളിൽ അവരുടെ ഐതിഹ്യങ്ങൾ, ഓഡുംബരർ, യൗദ്ധേയ, അർജുനായന തുടങ്ങിയ രാജ്യനാമങ്ങൾ, ഉജ്ജയിനി. ഉദ്ദേഹിക തുടങ്ങിയ പട്ടണങ്ങളുടെ പേരുകളും മുദ്രണം ചെയ്തിരിക്കുന്നു. ഇവ ഇന്ത്യയിലെ ആദ്യ മുദ്രിത നാണയങ്ങളാണ്. ശൈവ, ബുദ്ധ, ബ്രാഹ്മണ വിശ്വാസലോകങ്ങൾ പ്രതീകാത്മകമായി നാണയങ്ങളിൽ കടന്നു വന്നിരുന്നു.

അലക്സാണ്ടറുടെ ആക്രമണത്തോടെ വടക്കു പടിഞ്ഞാറൻ മേഖലയിൽ ഇന്ത്യയുടെ നാണയ ചരിത്രത്തിൽ ഒരു പുതിയ അധ്യായം ആരംഭിച്ചു. സ്വർണം, ചെമ്പ്, നിക്കൽ, വെള്ളി നാണയങ്ങൾ (വൃത്താകാരം, ചതുരം) ഇക്കാലത്ത് പ്രചരിപ്പിക്കപ്പെട്ടു. രാജകിരീടവും രാജകീയ മുദ്രകളും പതിച്ച ഡ്രാക്കമും ടെട്രാഡ്രാക്കമും വ്യാപകമായുണ്ടായിരുന്നു. ഗ്രീക്കുകാർ ബാക്ട്രിയയിലെ നാണയങ്ങളിൽ ആറ്റിക് മാനക ഭാരം നടപ്പിലാക്കി. അഗത്തൊ ക്ളെസ്സിന്റെ നാണയങ്ങൾ തക്ഷശിലയിലെ ചെമ്പു നാണയങ്ങൾക്ക് തുല്യമായതിനാൽ അവർക്ക് പിൻവലിക്കേണ്ടതായി വന്നു. ഡൈഡ്രാക്കംസ്, ഹെമിഡ്രാക്കംസ് എന്നീ വെള്ളി നാണയങ്ങളും പ്രചാരത്തിലുണ്ടായിരുന്നു.

വെള്ളിയിലും ചെമ്പിലും ചെയ്ത മികച്ച അലങ്കാരപ്പണികളുള്ള നാണയങ്ങൾ ഇന്തോ-ഗ്രീക്കു സംസ്കാരം നാണയമേഖലയ്ക്ക് നല്കിയ മികച്ച സംഭാവനയാണ്.

ഇന്തോ-ഗ്രീക്കു പാരമ്പര്യത്തിലുള്ളവയാണ് ഈ നാണയങ്ങൾ. മുഖഭാഗത്ത് കുന്തമേന്തിയ അശ്വാരൂഢനായ രാജാവും മറുഭാഗത്ത് ഗ്രീക്കു ദേവതമാരുമുള്ള വെള്ളിനാണയങ്ങളും, പൂർണതയുള്ള കാളയെ മുദ്രണം ചെയ്ത നാണയങ്ങളും പ്രചാരത്തിലുണ്ടായിരുന്നു. മവൂസ് ബുദ്ധനെപ്പോലെ ചമ്രം പടിഞ്ഞിരിക്കുന്ന ചിത്രമുള്ള ചെമ്പു നാണയങ്ങളും, അഭിഷേതലക്ഷ്മിയുടെ രൂപമുള്ള ചെമ്പു നാണയങ്ങളും നിലനിന്നിരുന്നു. 

പടിഞ്ഞാറൻ ക്ഷത്രപ രാജാക്കന്മാരിലെ ആദ്യപഥികരിൽ ക്ഷഹാരത ഭുമക (എ.ഡി. 90-105) നാണ് ചെമ്പു നാണയങ്ങൾ നടപ്പിൽ വരുത്തിയത്. ഇന്തോ-ഗ്രീക്കു നാണയങ്ങളായ ഡ്രാക്കംസ്, ഹെമിഡ്രാക്കംസിന്റെയും അനുകരണങ്ങളായിരുന്നു പല നാണയങ്ങളും. ചാഷ്തനന്റെ കീഴിൽ കർധമക ഭരണാധികാരികൾ ക്ഷാത്രപപ്രദേശങ്ങൾ കീഴടക്കിയപ്പോൾ അവരുടെ നാണയങ്ങളിൽ ശകവർഷം രേഖപ്പെടുത്തുകയും ഭരിക്കുന്ന രാജാവിന്റെ പേരുകൾ മാത്രമല്ല, ബന്ധുക്കളുടെയും പിന്തുടർച്ചക്കാരുടെയുമൊക്കെ പേരുകൾ ബ്രാഹ്മി ലിപികളിൽ രേഖപ്പെടുത്തുകയും ചെയ്തു.

ആദ്യ കുശാനരാജാവ് കജുല കഡ്ഫിസസിന്റെ നാണയങ്ങൾ ഗ്രീക്കു രാജാവ് ഹെർമിയൂസിന്റെ നാണയ സംവിധാനങ്ങളുടെ തുടർച്ചയായിരുന്നു. ചില ചെമ്പുനാണയങ്ങളിൽ ഇന്തോ സൈഥികൻ എന്നു തോന്നിക്കുന്ന കിരീടം ധരിച്ച റോമൻ തലയും മറുഭാഗത്ത് കുജുല കഡ്ഫിസസിനെയും ചിത്രീകരിച്ചിരിക്കുന്നു.

വൈ കഡ്ഫിസസ് നാണയനിയന്ത്രണ സംവിധാനങ്ങൾ രൂപപ്പെടുത്തുകയും ആവർത്തനസ്വഭാവമുള്ളവയെ മാറ്റി പകരം നാണയങ്ങൾ നടപ്പിലാക്കുകയും ചെയ്തു. നാണയഭാരം കുറച്ചുകൊണ്ട് കൈകാര്യം ചെയ്യാനുളള സൌകര്യം വർധിപ്പിച്ചു. വലിയ ചെമ്പുനാണയങ്ങളും അവയുടെ ചെറുവിഭാഗങ്ങളും പുറത്തിറക്കി. സ്വർണനാണയങ്ങളായ ഡബിൾ ദിനാർ, ദിനാർ, കാൽദിനാർ എന്നിവ നടപ്പിലാക്കി.

ഗ്രീക്കോ റോമൻ, ഹെലനിസ്റ്റിക്, ഇറാനിയൻ, ഭാരതീയരീതികൾ കലാപരമായി ഉൾക്കൊള്ളിച്ച കനിഷ്കന്റെയും ഹവിഷ്കന്റെയും നാണയങ്ങൾ ഈ രാജ്യങ്ങളുമായി നിലനിന്ന ദൃഢബന്ധത്തിന്റെ വ്യക്തമായ തെളിവുകളാണ്. ആരാധനാമൂർത്തികളെ കൊത്തിയ സ്വർണനാണയങ്ങൾ വിദേശകൈമാറ്റങ്ങൾക്കുള്ളവയായിരുന്നു.

ബുദ്ധിസ്റ്റ് സ്തൂപങ്ങളുടെ അരികിൽ നിന്നും കുമ്രഹർ, വൈശാലി, ബക്സ, ഷെർഗാഹ്, ഉപ്തര, ലൗറിയ, നന്ദൻഗർ, ബിഹാർ, ബാംഗ്ലദേശ്, മാഡ, പശ്ചിമബംഗാൾ, ഒറീസ്സ തുടങ്ങിയ സ്ഥലങ്ങളിൽ നിന്നും റഷ്യൻ പ്രദേശങ്ങൾ, മധ്യേഷ്യ, സാബ്രസമൊവിലെ ഗുഹകൾ, എത്യോപ്യയിലെ ബുദ്ധവിഹാരങ്ങൾ എന്നിവിടങ്ങളിൽനിന്നും മറ്റും ധാരാളം സ്വർണ നാണയങ്ങൾ കണ്ടെത്തിയിട്ടുണ്ട്.

ഇവരുടെ നാണയങ്ങൾ മിക്കവാറും കണ്ടെടുക്കപ്പെട്ടത് കിഴക്കൻ ഉത്തർപ്രദേശ്, ബിഹാർ, ബംഗാൾ, പഞ്ചാബ്, രാജസ്ഥാൻ, മധ്യപ്രദേശ് തുടങ്ങിയ ഭാഗങ്ങളിൽനിന്നാണ്. കുശാനന്മാരുടേതിനെ അപേക്ഷിച്ച് മികച്ച സൗന്ദര്യാത്മകത പുലർത്തുന്നവയാണ് ഗുപ്തന്മാരുടെ നാണയങ്ങൾ. നാണയഭാരം കുശാനന്മാരുടെ അളവിനെ അടിസ്ഥാനപ്പെടുത്തിയായിരുന്നു.

പൊതുവിൽ രാജാവിന്റെ ചിത്രം മുഖഭാഗത്തും ദേവതകൾ മറുഭാഗത്തുമായി കാണപ്പെടുന്നു. രാജാവും രാജ്ഞിയുമുള്ള ചന്ദ്രഗുപ്തൻ 1-ാമന്റെ സ്മാരകനാണയം പ്രസിദ്ധമാണ്. ലച്ചവിയിലെ രാജകുമാരിയുടെ വിവാഹ സ്മാരകമാണിത്. ബ്രാഹ്മി സംസ്കൃത ലിപികളിൽ ലിഖിതങ്ങളുള്ള സമുദ്രഗുപ്തന്റെ അശ്വമേധ നാണയം പ്രസിദ്ധമാണ്. സമുദ്രഗുപ്തൻ II (എ.ഡി. 385-414) അദ്ദേഹത്തിന്റെ നാണയങ്ങൾക്ക് പരമഭട്ടാരക, പരമഭാഗവത, മഹാരാജാധിരാജ, വിക്രമാദിത്യ തുടങ്ങിയ പേരുകൾ നല്കി.

ചന്ദ്രഗുപ്തൻ II-ാമന്റെ കാലത്ത് വെള്ളിനാണയങ്ങൾ ആരംഭിക്കുകയും സ്കന്ദ, ബുധ ഗുപ്തന്മാരുടെ കാലത്തോളം തുടരുകയും ചെയ്തു. കുമാരഗുപ്തൻ ഒന്നാമൻ (എ.ഡി. 414-455) നിലവിലുള്ള നാണയങ്ങൾക്കു പുറമേ വാളോങ്ങിയ മനുഷ്യൻ, കാണ്ടാമൃഗഘാതകൻ, കാർത്തികേയ, അപ്രതിഘ നാണയങ്ങൾ എന്നിവയ്ക്കും തുടക്കം കുറിച്ചു. ഇത് രാജകീയ താത്പര്യങ്ങൾ വെളിവാക്കുന്നു.

ചെമ്പ് നാണയങ്ങൾ അപൂർവകങ്ങളായിരുന്നു. ഇറാനിൽനിന്നും മറ്റും ഗുപ്തനാണയങ്ങൾ കണ്ടെത്തിയിട്ടുണ്ട്.

ക്രിസ്തുവർഷത്തിനു മുമ്പ് തമിഴ് രാജ്യങ്ങളിൽ നാണയങ്ങൾ കണ്ടെത്തിയിട്ടുണ്ട്. 17-ാം നൂറ്റാണ്ടുവരെ തുടർച്ചയായി ഇത് കാണാം. എന്നാൽ അഞ്ച് മുതൽ ഏഴു വരെ നൂറ്റാണ്ടുകളിൽ ഒരു ഇടവേള ദർശിക്കാൻ കഴിയും. രാജാക്കന്മാരൊടൊപ്പം വാണിജ്യസംഘങ്ങളും നാണയങ്ങൾ ഉത്പാദിപ്പിച്ചിരുന്നു. ഇത് പില്ക്കാലത്തും തുടർന്നുവന്നു.

സംഘകാല സാഹിത്യത്തിൽ വ്യത്യസ്തങ്ങളായ നാണയങ്ങളെക്കുറിച്ച് പരാമർശമുണ്ട്. ചേര, ചോള, പാണ്ഡ്യ വംശങ്ങളായിരുന്നു പ്രധാന രാജാക്കന്മാർ. ചാപ്പകുത്ത് നാണയങ്ങളും, വെള്ളിയിലും ചെമ്പിലുമുള്ള നാണയങ്ങളും കണ്ടെടുക്കപ്പെട്ടിട്ടുണ്ട്. ആണ്ടിപ്പട്ടി ഗ്രാമത്തിൽനിന്ന് കണ്ടെടുക്കപ്പെട്ട വൃത്താകൃതിയിലുള്ള നാണയങ്ങളിൽ മലകളും നദികളുമെന്ന് തോന്നിക്കുന്ന അടയാളങ്ങളുണ്ട്. ഇവ രണ്ട്, മൂന്ന് നൂറ്റാണ്ടുകളിലേതാണെന്ന് അഭിപ്രായമുണ്ട്. ഒരു ഭാഗത്ത് സംഘകാല മുഖ്യൻ 'തിണ്ണൻ ഇട്ടിരൻ ചെണ്ടൻ, ആനയോടൊപ്പം നില്ക്കുന്നതും രേഖപ്പെടുത്തിയിരിക്കുന്നു.

റോമൻ നാണയങ്ങൾ വ്യാപാരികൾക്കിടയിൽ ഏറെ പ്രിയങ്കരമായിരുന്നു. സു. 80 റോമൻ നാണയശേഖരങ്ങൾ കണ്ടെത്തിയതിൽ 41-ഉം ദക്ഷിണേന്ത്യയിൽ നിന്നാണ്; പ്രത്യേകിച്ചും തമിഴ്നാട്, കേരളം, കർണാടകം എന്നിവിടങ്ങളിൽ നിന്ന്.

ഒരു ഭാഗത്ത് സിംഹവും മറുഭാഗത്ത് താലവുമുള്ള ചെമ്പുനാണയവും മുഖഭാഗത്ത് കാളയും മറുപുറം വ്യത്യസ്തയിനം ഉപകരണങ്ങളുമുള്ള മറ്റൊരിനവും പല്ലവരുടെ കാലത്ത് പ്രചാരത്തിലിരുന്നു. 

സംഘകാലം മുതൽ 14-ാം ശ. വരെ തുടർച്ചയായി പാണ്ഡ്യരുടെ നാണയങ്ങൾ കണ്ടെടുക്കപ്പെട്ടിട്ടുണ്ട്. ഇവ ആദ്യകാല പാണ്ഡ്യ നാണയങ്ങൾ, 6-9 നൂറ്റാണ്ടുവരെയുള്ള നാണയങ്ങൾ, 10-12 നൂറ്റാണ്ടുകളിലെ മധ്യകാല നാണയങ്ങൾ എന്നിങ്ങനെ മൂന്ന് ഘട്ടങ്ങളിലായി തരംതിരിച്ചിരിക്കുന്നു. ഒന്നാം ഘട്ടത്തിലെ നാണയങ്ങൾ അപൂർവങ്ങളാണ്.

വരഗുണ കകന്റേതെന്ന് കരുതപ്പെടുന്ന തദ്ദേശീയ സ്വർണ നാണയങ്ങളും, മത്സ്യവും കാളകളും ആലേഖനം ചെയ്ത ചെമ്പു നാണയങ്ങളും 'സൈലോൺ-മനുഷ്യൻ' മാതൃകയിലുള്ള നാണയങ്ങളും കണ്ടെത്തിയവയിൽപ്പെടുന്നു. ചോള സ്വാധീനമുള്ള ഈ നാണയത്തിന്റെ മുഖഭാഗത്ത് 'നില്ക്കുന്ന മനുഷ്യനും' മറുഭാഗത്ത് 'ഇരിക്കുന്ന മനുഷ്യനു'മാണ്.

തമിഴ്നാടിന്റെ പ്രത്യേക സാമൂഹിക സാമ്പത്തിക കാരണങ്ങളാൽ 3-9 നൂറ്റാണ്ടുവരെ ചോളവംശം ചെറുപ്രദേശത്ത് ഒതുങ്ങിനില്ക്കുകയായിരുന്നു. 9-ാം നൂറ്റാണ്ടിന്റെ മധ്യത്തോടെ അവർ ശക്തരാവുകയും, കേരളത്തിന്റെ ഭാഗങ്ങളും തമിഴ്നാട് പൂർണമായും അധീനതയിലാക്കുകയും ചെയ്തു. സ്വർണം, വെള്ളി, ചെമ്പ് നാണയങ്ങളിൽ വെള്ളി താരതമ്യേന കുറവായിരുന്നു. ചെമ്പ് നാണയങ്ങളായിരുന്നു പില്ക്കാല ചോളന്മാരുടെ മുഖ്യനാണയം. ചോളന്മാരുടെ ചിഹ്നമായ കടുവയും ചേര, പാണ്ഡ്യ ചിഹ്നങ്ങളായ വില്ലും മത്സ്യവും ഈ നാണയങ്ങളിൽ കാണാം.

ധാരാളം ചൈനീസ്, അറബ് നാണയങ്ങൾ (9-14 നൂറ്റാണ്ടുകളിലേതെന്ന് കരുതുന്നവ) ദക്ഷിണേന്ത്യയിൽനിന്ന് കണ്ടെത്തിയിട്ടുണ്ട്. കൈയ്വാൻ, കയി-ഹയി ഭരണകാലത്തെ ചൈനീസ് ചെമ്പു നാണയശേഖരം തഞ്ചാവൂരിൽനിന്ന് ലഭിച്ചിട്ടുണ്ട്. രണ്ടാമത്തെ ശേഖരം 6-13 നൂറ്റാണ്ടിലെ 'ചിങ്താൻ' ഭരണകാലത്തേതും 2-13 നൂറ്റാണ്ടിലെ ത്സിൻ ഹുവായ് ഭരണാധികാരികളുടേതുമാണ്. ഈ പ്രദേശങ്ങൾക്ക് ചൈനീസ്, അറബ് പ്രദേശങ്ങളുമായി നിലനിന്ന വർധിച്ച വ്യാപാരബന്ധങ്ങളുടെ നിദർശനമായി ഇതിനെ കണക്കാക്കാം.

അറബ്, തുർക്കി, മുഗൾ രാജവംശങ്ങളുടെ നാണയങ്ങൾ ഉൾപ്പെടുന്നതാണ് ഇന്ത്യയിലെ മധ്യകാല നാണയങ്ങൾ. ഇവ 8-9 നൂറ്റാണ്ടുകളിൽ ആരംഭിച്ച് പതിനൊന്ന് നൂറ്റാണ്ടുകളോളം നിലനിന്നു. ഇസ്ലാമിക സാംസ്കാരിക രൂപങ്ങൾ നാണയനിർമ്മാണത്തിൽ പ്രതിഫലിച്ചു തുടങ്ങിയത് ഇക്കാലത്തോടെയാണ്.

ടാങ്ക, ദിർഹം എന്നിവ നടപ്പിലാക്കിയത് തുർക്കികളായണ്. നാണയത്തിന്റെ മുഖവശത്ത് അറബിക് കുഫിക് ലിപിയിലും മറുവശത്ത് സംസ്കൃത ലിപിയിലും 'കലിമ' എന്നു രേഖപ്പെടുത്തിയിരിക്കുന്നു. ഇവരുടെ നാണയങ്ങൾ മുൻകാലങ്ങളെ അപേക്ഷിച്ച് കൃത്യത പുലർത്തുന്നവയാണ്. 

ശമ്പളവും കൂലിയുമൊക്കെ നല്കിയിരുന്നത്, 'ദെഹ്ലിവൽസ്' എന്ന നാണയത്തിലായിരുന്നു. ഇതിനു പകരം പിന്നീട് 'ജിതൽസ്' സ്ഥാപിക്കപ്പെട്ടു. ടാങ്കയായിരുന്നു ഔദ്യോഗിക നാണയം. 'അശ്വാരൂഢനും' ലിഖിതവുമുള്ള നാണയങ്ങൾ 1210-ൽ കുത്ബുദ്ദിൻ ഐബക്കാണ് നടപ്പിലാക്കിയത്.

സാമ്പത്തിക രംഗത്തുണ്ടായ ഗണ്യമായ മാറ്റങ്ങളെ പ്രതിഫലിപ്പിക്കുന്നതാണ് ഈ ഭരണാധികാരികളുടെ നാണയരീതി. തുർക്കികളുടെ 'ടാങ്ക' വ്യാപകമായി പ്രചാരത്തിലുണ്ടായിരുന്ന നാണയമാണ്. സ്വർണം, വെള്ളി, ചെമ്പ്, ബില്ലൻ (വെള്ളി-ചെമ്പ് ലോഹസങ്കരം) നാണയങ്ങൾ ഇവർ ഉപയോഗിച്ചു. സ്വർണം, വെള്ളി ഭാരാനുപാതം ഏകീകൃതമായി നിലനിർത്താൻ ശ്രമിക്കുകയും, സ്വർണനാണയ ശേഖരം വർധിപ്പിക്കുകയും ചെയ്തു. 

ആദ്യകാല 'ടാങ്ക'യിൽ അശ്വാരൂഢനും, മറുവശത്ത് അറബി ലിഖിതങ്ങളുമുണ്ട്. 175 ഗ്രാം വെള്ളി 'ടാങ്ക' നടപ്പിലാക്കിയത് ഇൽത്തുമിഷ് ആണ്. ഇതിനുവേണ്ടി മാനകഭാരം നടപ്പിലാക്കി; നൂറ് രതിസ്, 175 ഗ്രെയിൻസിന് തുല്യമായിരുന്നു. അലാവുദ്ദീൻ മൗസദ് സ്വർണനാണയങ്ങളും വെള്ളി 'ടാങ്ക'യ്ക്ക് തുല്യമായ ഭാരമാനകത്തിലാക്കി. പേർഷ്യൻ ലിഖിതങ്ങളുള്ള ഇവ കൃത്യതയുള്ളതും മനോഹരങ്ങളുമായിരുന്നു.

ഖൽജി ഭരണാധികാരി (12901320) അലാവുദ്ദീൻ മുഹമ്മദ് ഷാ രണ്ടാം അലക്സാണ്ടർ എന്നർഥം വരുന്ന സികന്തർ അൽ സാനി എന്ന് സ്വയം സംബോധന ചെയ്യാൻ തുടങ്ങി എന്നു മാത്രമല്ല ഖലീഫയുടെ വലംകൈയായി സ്വയം അവരോധിക്കുകയും ചെയ്തു. ഇതിന്റെ സാക്ഷ്യങ്ങളാണ് ഇദ്ദേഹത്തിന്റെ കാലത്തെ നാണയങ്ങൾ. കുനബ്ദീൻ മുബാറക് ചതുരനാണയങ്ങളിറക്കി. ഖലീഫയെ വാഴ്ത്തുന്ന പരാമർശങ്ങൾ ഒഴിവാക്കുകയും പകരം സ്വന്തം അപദാനങ്ങൾ ഉപയോഗിക്കുകയും ചെയ്തു.

മുഹമ്മദ്ബിൻ തുഗ്ളക്കിന്റെ 'ടാങ്ക' ഖൽജിമാരുടെ നാണയങ്ങളെക്കാൾ സൗന്ദര്യവും ഗുണനിലവാരമുള്ളതും വ്യത്യസ്തവുമായിരുന്നു. 'അദലി' പരീക്ഷണാടിസ്ഥാനത്തിൽ നടപ്പിലാക്കി പരാജയപ്പെട്ട നാണയമാണ്. നാണയം നാണയങ്ങൾക്കു പകരമായി വെങ്കലത്തിലും ചെമ്പിലുമുള്ള ടോക്കണുകളും അവർ നടപ്പിലാക്കി. 

തുഗ്ലക്കിന്റെ നാണയങ്ങളിലാണ് വ്യക്തിമുദ്രകൾ ഏറെ കാണുന്നത്. ചില സ്വർണ 'ടാങ്ക'കളിൽ ആദ്യ നാലുഖലീഫമാരുടെ പേരുകൾ രേഖപ്പെടുത്തിയിട്ടുണ്ട്.

ഫിറോസ് ഷാ III-മന്റെ ഭരണം നാണയത്തെ ജനകീയ കൈമാറ്റ മാധ്യമമാക്കി മാറ്റി. കമ്മട്ടത്തിന്റെ പേരും നാണയത്തിന്റെ പേരും രേഖപ്പെടുത്തിയിരിക്കുന്ന ബഹലോലിയായിരുന്നു ലോധി കുടുംബത്തിന്റെ തനതായ ഏകനാണയം. ഷെർഷാ സൂരി (1540-1545) ബില്ലൻ നാണയം നിർത്തലാക്കുകയും പുതിയ ചെമ്പു നാണയമായ 'ദം'-ഉം അതിന്റെ ഉപനാണയങ്ങളും ഇറങ്ങുകയും ചെയ്തു. പുതിയ ഭാരക്രമത്തോടെ വെള്ളി 'ടാങ്ക'കൾ വ്യാപിപ്പിക്കുകയും 'റുപി' മാനക നാണയമായി മാറ്റുകയും ചെയ്തു. ഇതിലെ ലിഖിതങ്ങൾ പരമ്പരാഗത 'കലിമ'യെ പിന്തുടർന്നുള്ളവയായിരുന്നു. ഇദ്ദേഹത്തിന്റെ കാലത്ത് സ്വർണനാണയങ്ങൾ വളരെ കുറവായിരുന്നു. പ്രധാന സ്ഥലങ്ങളിലൊക്കെ കമ്മട്ടം സ്ഥാപിച്ചു എന്നതായിരുന്നു മറ്റൊരു പരിഷ്കരണം.

മുൻ ഹൊയ്സാല രാജാക്കന്മാർ ഭരിച്ച പ്രദേശങ്ങളിൽ 1336-ൽ വിജയനഗര സാമ്രാജ്യം സ്ഥാപിക്കപ്പെട്ടു. ഓരോ പ്രവിശ്യയിലും കമ്മട്ടങ്ങളും അവയെ ഏകോപിപ്പിക്കാൻ കേന്ദ്രീകൃത സംവിധാനങ്ങളും അദ്ദേഹം വികസിപ്പിച്ചു. കന്നട, നാഗരി, നന്ദി-നാഗരി ലിഖിതങ്ങൾ നാണയങ്ങളിൽ രേഖപ്പെടുത്തിയിട്ടുണ്ട്.

നാണയനിർമ്മാണം പൂർണമായും സ്റ്റേറ്റിന്റെ കുത്തകയായിരുന്നില്ല. സ്വകാര്യവ്യക്തികളും നാട്ടുമുഖ്യന്മാരും അത് നിർവഹിച്ചിരുന്നു. ബരാകുറു 'ഗദ്യന'യും, മാൻഗലോർ 'ഗദ്യന'യും ഇതിനുദാഹരണമാണ്. മിക്ക നാണയങ്ങളും സ്വർണനിർമിതമായിരുന്നു. 'പഗോഡ'യുടെ അര, കാൽ വിഭജനങ്ങളും പ്രചാരത്തിലുണ്ടായിരുന്നു. ഹിന്ദു ദേവഗണങ്ങൾ നാണയങ്ങളിൽ ചിത്രണം ചെയ്തിരുന്നു. 

ഗദ്യന, വരാഹ, പൊൻ, പഗൊഡ, പ്രതാപ എന്നിങ്ങനെ പലപേരുകളിൽ സ്വർണനാണയങ്ങളുണ്ടായിരുന്നു. ലിഖിതങ്ങളിൽ ചക്രഗദ്യന, കടഗദ്യന, പ്രതാപഗദ്യന, ഖട്ടി വരാഹ, ഡൊഡ വരാഹ മുതലായവയാണ് രേഖപ്പെടുത്തിയിട്ടുള്ളത്. പണം, ജിതൻ, കാശ് തുടങ്ങിയവ ചെമ്പുനാണയങ്ങളായിരുന്നു.

പടിഞ്ഞാറുമായുള്ള നിരന്തരവും വ്യാപകവുമായ ബന്ധത്തിന്റെ തെളിവുകളായി ക്രൂസോഡോ (പോർച്ചുഗീസ്) സ്വർണ ദിനാർ (ഈജിപ്ത്), ഫ്ളോറിൻ (ഇറ്റാലിയൻ), ഡുകറ്റ്സ് (വെനീഷ്യ), ലാറിൻസ് (പേർഷ്യ) എന്നീ നാണയങ്ങൾ ഈ പ്രദേശങ്ങളിൽ നിന്ന് ലഭിച്ചിട്ടുണ്ട്.

1526-ൽ ലോധിവംശത്തെ തകർത്തുകൊണ്ട് ബാബർ മുഗൾസാമ്രാജ്യം സ്ഥാപിച്ചു. മധ്യേഷൻ രീതിയിലുള്ള നാണയങ്ങളാണ് ബാബറും ഹുമയൂണും നടപ്പിലാക്കിയത്. മൊഹർ (സ്വർണം), രൂപ(വെള്ളി), ഡം (ചെമ്പ്) നാണയങ്ങൾ പ്രചാരത്തിൽ വന്നു. വെള്ളിരൂപയായിരുന്നു അടിസ്ഥാന നാണയം. ഭാരം 178 ഗ്രെയിൻസ് ആയി നിജപ്പെടുത്തിയിരുന്നു. ഇതിൽ അന്യലോഹങ്ങൾ നാല് ശതമാനത്തിൽ കൂടാൻ പാടില്ലെന്ന് നിഷ്കർഷിച്ചിരുന്നു. ജഹാംഗീർ ഇത് 180 ഗ്രെയിൻസ് ആയി ഉയർത്തി. ചെറുവിനിമയങ്ങൾക്ക് ചെമ്പ് ഡം (323 ഗ്രെയിൻസ്) ഉപയോഗിച്ചു. 

കാലിഗ്രാഫിയും പേർഷ്യൻ നസാലിക് ലിപികളും ഉപയോഗിച്ചുകൊണ്ട് നാണയങ്ങൾ അലങ്കരിച്ചു. ഖുറാനിക് വചനങ്ങളും മതധർമങ്ങളും കലിമയും നാല് പ്രവാചകന്മാരുടെ പേരുകളും നാണയങ്ങളിൽ മുദ്രണം ചെയ്തിരുന്നു. ഒപ്പം ഭരണാധികാരിയുടെ പേര്, പദവി, നാമം, ഹിജറവർഷം, കമ്മട്ടത്തിന്റെ പേര് തുടങ്ങിയവയും ആലേഖനം ചെയ്തിട്ടുണ്ട്.

അക്ബറിന്റെ ഭരണകാലത്ത് നാണയസമ്പ്രദായം പരിപൂർണമായും ഉടച്ചുവാർത്തു. ഉരുക്കുകൊണ്ട് അച്ചുകൾ നിർമ്മിക്കുകയും വിദഗ്ദ്ധ കാലിഗ്രാഫറെക്കൊണ്ട് രൂപകല്പനചെയ്ത കമ്മട്ടങ്ങൾ നടപ്പിലാക്കുകയും ചെയ്തു. ചിത്രകാരനും, കാലിഗ്രാഫറുമായ അബ്ദുൽ സമദിനെ ഇറാനിൽ നിന്ന് അക്ബർ വരുത്തുകയും നിർമ്മാണശാലയുടെ ചുമതല നല്കുകയും ചെയ്തു. 

'കലിമ'യ്ക്കു പകരം മറ്റ് രേഖപ്പെടുത്തലുകളും ഹിജറയ്ക്കു പകരം ഇലാഹി തീയതിയും നാണയങ്ങളിൽ ഉപയോഗിക്കാൻ തുടങ്ങി. ചെമ്പുനാണയങ്ങൾക്ക് 42-ലേറെ സ്ഥലങ്ങളിലും, രൂപയ്ക്ക്-14 ഇടങ്ങളിലും, മൊഹൂറിന് നാല് ഇടങ്ങളിലും കമ്മട്ടം സ്ഥാപിച്ചു. അക്ബറിന്റെ കാലത്ത് കമ്മട്ടം ചെയ്ത, ഡയമണ്ട് കട്ടയുടെ ആകൃതിയിലുള്ള മൊഹൂർ, മിഹ്റാബിസ് എന്നിവ സവിശേഷ നാണയങ്ങളായിരുന്നു. അക്ബർ രൂപീകരിച്ച ദിൻ ഇലാഹി എന്ന മതത്തിന്റെ പ്രചാരണത്തിനും നാണയങ്ങൾ ഉപയോഗിച്ചു. അതിനുവേണ്ടി 'ഇലാഹിവർഷം' നാണയത്തിൽ ഉപയോഗിച്ചു.

നാണയങ്ങളുടെ ഗുണനിലവാരം വർധിപ്പിക്കാൻ ജഹാംഗീർ കാര്യമായി യത്നിച്ചു. അക്ബർ ഉപേക്ഷിച്ച മതപരമായ ചിഹ്നങ്ങൾ അദ്ദേഹത്തിനുശേഷം വീണ്ടും നാണയങ്ങളിൽ സ്ഥാനം പിടിച്ചു. ഇവരുടെ നാണയമായ രൂപ ആധുനിക നാണയമായി മാറി. 

എ.ഡി. 1497-ൽ കടൽമാർഗ്ഗം ഇവർ ഇന്ത്യയിലെത്തിച്ചേർന്നു. മലബാറിലെ സുഗന്ധവ്യഞ്ജന വ്യാപാരത്തിൽ അറബികൾക്കുള്ള കുത്തക അവസാനിപ്പിച്ച് തങ്ങളുടെ കൈപ്പിടിയിലൊതുക്കാൻ അവർ ശ്രമിച്ചു. 1503-ൽ കൊച്ചിയിൽ കോട്ട സ്ഥാപിക്കുകയും 1510-ൽ ബിജാപ്പൂർ സുൽത്താനിൽ നിന്ന് ഗോവ പിടിച്ചടക്കി ഭരണം ആരംഭിക്കുകയും ചെയ്തു. ഇവരുടെ കാലത്ത് ഗോവ, ദിയു, ദാമൻ എന്നിവിടങ്ങളിൽ സ്വർണം, വെള്ളി, ചെമ്പ് നാണയങ്ങൾ കമ്മട്ടം ചെയ്യാനുള്ള സൗകര്യമുണ്ടായിരുന്നു. 

എസ്പെർ, മെയ എസ്പെര (വെള്ളി) ക്രുസഡൊ അല്ലെങ്കിൽ മനൊയൽ, മെയൊ മനൊയൽ (സ്വർണം) എന്നിവയിൽ മനൊയലിനും, എസ്പെരയ്ക്കും മുഖഭാഗത്ത് കുരിശും, മറുഭാഗത്ത് പോർച്ചുഗലിന്റെ ഔദ്യോഗികചിഹ്നവും ചിത്രണം ചെയ്തിരിക്കുന്നു. നില്ക്കുന്ന സെന്റ്തോമസിന്റെ ചിത്രമുള്ള നാണയങ്ങളും പോർച്ചുഗീസുകാരുടേതായുണ്ട്. 'കെപറഫിൻസ്' മറ്റൊരു നാണയമാണ്. 'ടാങ്കയും' 'ബസാറുക്കയും' ഇവർ കമ്മട്ടം ചെയ്തിരുന്നു.

പോർച്ചുഗീസുകാർക്ക് വെല്ലുവിളി ഉയർത്തിക്കൊണ്ട് ഡച്ചുകാരും ഇംഗ്ലീഷുകാരും 17-ാം നൂറ്റാണ്ടോടെ ഇന്ത്യയിലെത്തി. കോറമണ്ടൽ തീരത്ത് അവരുടെ സാന്നിധ്യം ഉറപ്പിച്ചു. 1664 ഓടെ മലബാർ തീരങ്ങളിലെ കുരുമുളക് ഉത്പാദനകേന്ദ്രങ്ങൾ, ഡച്ചുകാരുടെ നിയന്ത്രണത്തിലായി. എന്നാൽ 18-ാം നൂറ്റാണ്ടോടെ ഈ പ്രദേശങ്ങൾ ബ്രിട്ടീഷുകാരുടെ കൈകളിലെത്തിത്തുടങ്ങി.

വെള്ളിയിലും ചെമ്പിലും പരിമിതമായി സ്വർണത്തിലും തയ്യാറാക്കിയ നാണയങ്ങൾ ഹോളണ്ടിലായിരുന്നു കമ്മട്ടം ചെയ്തിരുന്നത്. 'ചാല്ലിസ്' എന്ന് അറിയപ്പെട്ട ഇവ നാഗപട്ടണത്തുനിന്ന് ധാരാളമായി കണ്ടെടുക്കപ്പെട്ടിട്ടുണ്ട്. 1, 2, 1/2 സ്റ്റുഐവറും 'പഗോഡ'യും ഇവരുടേതായുണ്ട്. വിജയനഗരം നാണയമാതൃകയ്ക്ക് സമാനമായിരുന്നു ഇവരുടെ പല നാണയങ്ങളും. ഡച്ചുകാർ കമ്പനിമേഖലയിലേക്ക് എത്തുന്ന വിദേശ നാണയങ്ങളിൽ അവരുടേതായ അടയാളങ്ങൾ രേഖപ്പെടുത്തിയിരുന്നു. പേർഷ്യൻ അബ്ബാസിഡ് നാണയങ്ങൾ, ഇന്തോ പോർച്ചുഗീസ് ടാങ്ക, ബിജാപൂർ സുൽത്താന്റെ 'ലാറിസ്', മുഗൾ റുപി തുടങ്ങിയവയിൽ ഇത്തരം ചിഹ്നങ്ങൾ പതിച്ചത് കണ്ടെത്തിയിട്ടുണ്ട്.

1616-ലാണ് ഡാനിഷ് ഈസ്റ്റിന്ത്യാകമ്പനി രൂപീകൃതമായത്. നാഗപട്ടണത്തിനടുത്തുള്ള ട്രാൻക്യൂബാറിൽ കോട്ട പണിതു. അവിടെ സ്വർണ'പഗോഡ'കളും ചെമ്പു നാണയങ്ങളും പരിമിതമായതോതിൽ വെള്ളി 'റോയലും', കമ്മട്ടം ചെയ്തു. കൂടാതെ ഫെഡറിക് III, ക്രിസ്റ്റ്യൻ കഢ, ക്രിസ്റ്റ്യൻ ഢ, തുടങ്ങിയവരുടെ നാണയങ്ങളും, 1, 2, 10 കാശുകളും വെള്ളിപ്പണങ്ങളും അവർ വ്യാപാരങ്ങൾക്ക് ഉപയോഗിച്ചു. ഒരുഭാഗത്ത് വിഷ്ണുവും മറുഭാഗത്ത് സാമ്രാജ്യചിഹ്നവും രേഖപ്പെടുത്തിയ നാണയങ്ങളും ചില ചെമ്പ് നാണയങ്ങളിൽ ഡാനിഷ് ഈസ്റ്റ് ഇന്ത്യാ കമ്പനിയുടെ അടയാളങ്ങളും കാണാം.

1664-ഓടെ ഇന്ത്യയിലേക്കുള്ള വ്യാപാരത്തിൽ സംഘടിതമായി ഇടപെടാൻ ശ്രമിച്ചത് ഫ്രഞ്ചുകാരാണ്. 1668-ൽ സൂറത്തിൽ ഒരു ഫ്രഞ്ച് കമ്പനി സ്ഥാപിക്കുകയും ബിജാപ്പൂർ സുൽത്താന്റെ കീഴിൽ വലിയകൊണ്ടപുരത്ത് ഒരു വ്യാപാരഗ്രാമം തുറക്കുകയും ചെയ്തു. ഇതാണ് ഫ്രഞ്ച് ഭരണത്തിന്റെ തലസ്ഥാനമായി മാറിയത്.

സ്വർണ 'പഗോഡ', വെള്ളിപ്പണം, ചെമ്പ്, ലെഡ് കാശുകൾ, ടുടെ നഗ്, റുപി തുടങ്ങിയ നാണയങ്ങൾ അവരുടേതായുണ്ട്. പഗോഡകൾ ബ്രിട്ടീഷ്, ഡച്ച്, ഡാനിഷ് പഗോഡകൾക്ക് തുല്യമായവയായിരുന്നു. 1700-ൽ വെള്ളിപ്പണം കമ്മട്ടം ചെയ്തു. 26 വെള്ളിപ്പണം ഒരു സ്വർണ'പഗോഡ'യ്ക്ക് സമമായിരുന്നു. നാണയങ്ങളിൽ ചിലതിൽ മുഖഭാഗത്ത് ഫ്രഞ്ച് ലില്ലിയും മറുഭാഗത്ത് കുരിശോ, കുരിശും ലില്ലിയുമോ അടയാളപ്പെടുത്തിയിട്ടുണ്ട്.

ആർക്കോട് നവാബിന്റെ അനുവാദത്തോടെ മുഗൾശൈലിയിലുള്ള വെള്ളിരൂപാ നാണയപരമ്പര ഇവർ കമ്മട്ടം ചെയ്തിരുന്നു. ചെമ്പു നാണയങ്ങളായ ഡൗഡൗ, അരഡൗഡൗ, കാഷ് തുടങ്ങിയവയും ഫ്രഞ്ചുകാരുടേതായുണ്ട്. മാഹിയിൽ നിന്ന് 'ബിചെയും' അര 'ബിചെയും' ഇറക്കിയിരുന്നു.

എ.ഡി. 1600-ൽ ബ്രിട്ടീഷ് ഈസ്റ്റ് ഇന്ത്യ കമ്പനി സ്ഥാപിതമായി. അവർ 1672-ൽ ബോംബെയിൽ ഒരു കമ്മട്ടം സ്ഥാപിക്കുകയും അവിടെ യൂറോപ്യൻ രീതിയിലുള്ള നാണയങ്ങൾ നിർമ്മിക്കുകയും ചെയ്തു. 'കരോലിന' (സ്വർണം), ആഗ്ളിന (വെള്ളി), കോപ്പറോൺ (ചെമ്പ്) തുടങ്ങിയവ പരിമിതമായ തോതിൽ കമ്മട്ടം ചെയ്തു. ആദ്യകാലത്ത് സ്പാനിഷ് ഡോളറുകളായിരുന്നു ഉപയോഗിച്ചിരുന്നത്. 

1677-ൽ ചാൾസ് II-ന്റെ പേരിൽ 'റുപി ഒഫ് ബോംബെ' എന്ന നാണയം ബോംബെയിൽ നിന്ന് പുറത്തിറക്കി. ഇത്. 1778 വരെ ബ്രിട്ടീഷുകാരുടെ പ്രധാനനാണയമായിരുന്നു. 1717-ൽ ഫറൂഖ് സിയാർ 'മുഗൾ റുപി' കമ്മട്ടം ചെയ്യാൻ ബ്രിട്ടീഷുകാർക്ക് അനുവാദം നല്കി. 1793-ൽ സൂറത്ത് റുപി ബോംബെ പ്രസിഡൻസിയുടെ നാണയമായി മാറി. 1800-ൽ സൂറത്ത് കമ്മട്ടം ബ്രിട്ടീഷുകാരുടെ കൈപ്പിടിയിലായി.

മദ്രാസ് പ്രസിഡൻസിയിൽ 'പഗോഡ'കളും, 'ഫണവും' പുറത്തിറക്കിയിരുന്നു. ഗോൽക്കൊണ്ട സുൽത്താൻ 1630-ൽ മസൂലി പട്ടണത്ത് ബ്രിട്ടീഷുകാർക്ക് കമ്മട്ടം സ്ഥാപിക്കാൻ അനുവാദം നല്കി. 1643-ൽ സെന്റ് ജോർജ് കോട്ടയിൽ വിജയനഗര നാണയമടിക്കാൻ രംഗരായൻ, കമ്പനിയെ അനുവദിച്ചു. 1660-61-ലാണ് മദ്രാസ് കമ്മട്ടം സ്ഥാപിതമായത്. ഇവിടെ ആർക്കോട്ട് റുപിയും കമ്മട്ടം ചെയ്തിരുന്നു. ആദ്യകാലത്ത് ഉത്തരേന്ത്യയിലേക്കും ബംഗാളിയിലേക്കും ആവശ്യമായ നാണയങ്ങൾ മദ്രാസ് കമ്മട്ടത്തിൽ നിന്നാണ് നല്കിയിരുന്നത്.

1834-ൽ മുഗൾ ശൈലിയിലുള്ള നാണയങ്ങൾ ഉപേക്ഷിക്കുകയും പുതിയ ഇംഗ്ലീഷ് പരമാധികാരിയായി രാജ്ഞി അവരോധിക്കപ്പെടുകയും ചെയ്തു. 1835-ൽ മിക്കവാറും എല്ലാ കമ്മട്ടങ്ങളും നിർത്തലാക്കി. വൈവിധ്യമാർന്ന മുഗൾ നാണയങ്ങൾ നിർത്തലാക്കുകയും ഏകീകൃത നാണയസംവിധാനം കൊണ്ടുവരികയും ചെയ്തു. പകരം മൊഹർ, റുപി, അണ, പൈസ തുടങ്ങിയവ ബ്രിട്ടീഷ് സാമ്രാജ്യത്തിന്റെ പേരിൽ കമ്മട്ടം ചെയ്തു. ബംഗാൾ, കൊൽക്കത്ത കമ്മട്ടങ്ങളിൽ നിന്നാണ് 1835-1947 വരെയുള്ള നാണയങ്ങൾ പൂർണമായും വിതരണം ചെയ്യപ്പെട്ടത്.

പ്രാചീന കേരളത്തിലെ നാണയസംവിധാനങ്ങളെക്കുറിച്ചുള്ള ലിഖിത രേഖകളല്ലാത്ത ചരിത്രപരമായ തെളിവുകൾ വളരെക്കുറവാണ്. 1945-ൽ തൃശൂർ ജില്ലയിലെ ഇയ്യാൽ നിധിശേഖരത്തിൽ നിന്ന് ലഭിച്ച മുദ്രാങ്കിത വെള്ളി കർഷാ പണമാണ് നമുക്ക് ലഭ്യമായ ഏറ്റവും പഴയ നാണയമെന്ന് പുരാവസ്തു വകുപ്പിന്റെ നാണയപഠനവിഭാഗം സാക്ഷ്യപ്പെടുത്തുന്നു. ഇത് ബി.സി. ഒന്നാം നൂറ്റാണ്ടിനും എ.ഡി. ഒന്നാം നൂറ്റാണ്ടിനും ഇടയിലുള്ളതാവാമെന്ന് അനുമാനിക്കപ്പെടുന്നു. തുടർന്ന് നൂറ്റാണ്ടുകളോളം നമ്മുടെ നാണയങ്ങളെക്കുറിച്ച് തെളിവുകളൊന്നും ലഭിക്കുന്നില്ല. ഐതിഹ്യങ്ങളും കെട്ടുകഥകളുമായി ധാരാളം പരാമർശങ്ങൾ കാണാം എന്നുമാത്രം. എന്നാൽ, അവ ലഭ്യമായ തെളിവുകളുമായി ചേർത്തുവയ്ക്കാൻ കഴിയുന്നില്ല. ശാസനങ്ങളിൽ നിന്നും, ലിഖിതരേഖകളിൽ നിന്നും, സാഹിത്യങ്ങളിൽ നിന്നും ലഭിക്കുന്ന വിവരങ്ങളുടെ അടിസ്ഥാനത്തിലാണ് മലയാളക്കരയിലെ ആദ്യകാല നാണയചരിത്രം ഇതൾ വിരിയുന്നത്. എന്നാൽ നിധിശേഖരണങ്ങളിൽനിന്നും ലഭിച്ചിട്ടുള്ള വിദേശനാണയങ്ങൾ പ്രാചീനവ്യാപാരത്തെക്കുറിച്ചുള്ള നമ്മുടെ ധാരണകളെ വിപുലപ്പെടുത്തുന്നവയാണ്. 15-ാം നൂറ്റാണ്ടിനു ശേഷമുള്ള നാണയത്തെളിവുകൾ ലഭ്യവുമാണ്.

പൊൻപണം, പരശുരാമൻരാശി, കലിയുഗരാജൻ പണം തുടങ്ങിയവ നമ്മുടെ നാണയങ്ങളായിരുന്നു. കലിയുഗരായൻ പണം കേരളത്തിലുടനീളം വ്യാപിച്ചിരുന്നതായി ശാസനങ്ങളിൽ നിന്ന് മനസ്സിലാക്കാം. പ്രാചീന തമിഴകത്ത് നിലനിന്നിരുന്ന നാണയമാണ് 'ഹൂൺ' അഥവാ 'പൊൻ' (57.6 ഗ്രേൻ തൂക്കം). കേരളക്കരയിലും ഇതിന് പ്രചാരമുണ്ടായിരുന്നു. സ്വർണപ്പണമെന്ന നാണയത്തിന് പൊൻമൂല്യവും 5.75 ഗ്രേൻ തൂക്കവുമുണ്ടായിരുന്നു. കാശ്, ചക്രം, വരാഹൻ എന്നീ നാണയങ്ങളും പ്രബലമായിരുന്നു. 

അകനാനൂറും പുറനാനൂറും 9, 10, 11 ശ.-ങ്ങളിലെ ശാസനങ്ങളും 'കാണം', 'കഴഞ്ച്' 'പാണ്ഡ്യക്കാശ്' എന്നിവയെപ്പറ്റി പരാമർശിക്കുന്നുണ്ട്. ഒരു കഴഞ്ചിന് 12 പൊൻപണതൂക്കമുണ്ട്. പരശുരാമൻ പണം (ചാണാരക്കാശ്) ഇവിടെ വ്യാപകമായിരുന്നത്രെ. കൊ.വ. 662-ലെ മതിലകം രേഖയിൽ 'തിരമ'ത്തെക്കുറിച്ച് പറയുന്നുണ്ട്.

9, 10 നൂറ്റാണ്ടുകളിൽ 'കഴഞ്ചി'ന്റെയും 'കാണ'ത്തിന്റെയും പ്രചാരത്തിന് ശാസനത്തെളിവുകളുണ്ട്. 12, 13, 14 നൂറ്റാണ്ടുകളിൽ വീരകേരളപ്പണത്തിനൊപ്പം ചോഴക്കാശ്, ചീനക്കാശ്, അറബി ദിനാർ, പൊൻ, കാണം, പണം എന്നിവയും പ്രചാരത്തിലുണ്ടായിരിക്കാം. കിളിമാനൂർ രേഖയിൽ തിരമം, അച്ച് എന്നിവ കടന്നുവരുന്നുണ്ട്. തിരുവാറ്റുവായ് രേഖയിലും അച്ച് പരാമൃഷ്ടമാണ്.

പൊന്ന്, വെള്ളിക്കാശ്, തുലുക്കുകാശ്, വെള്ളിപ്പണം, ചോഴിയക്കാശ് എന്നിവയും ഇവിടെ കൈമാറ്റം ചെയ്യപ്പെട്ടിരുന്നു. വിവിധ നാണയങ്ങൾക്ക് പലതരം ഉത്പന്നങ്ങളുമായുള്ള വിനിമയ നിരക്കുകൾ പലരേഖകളിൽ നിന്നും ലഭ്യമാണ്. നെല്ലും കുരുമുളകും മറ്റും പണം കൊടുത്തുവാങ്ങിയതിന്റെ രേഖകൾ ലഭ്യമാണ്.

ദക്ഷിണേന്ത്യയിൽ പ്രചാരത്തിലുണ്ടായിരുന്ന നാണയമായിരുന്നു പണം. കർണാടകയിൽ 'ഹണ' എന്നായിരുന്നു അറിയപ്പെട്ടിരുന്നത്. ചെറുതും വലുതുമായ കൈമാറ്റങ്ങൾക്ക് വ്യാപകമായി ഉപയോഗിച്ചതുകൊണ്ടാവാം ധനം എന്ന പൊതുവായ അർഥത്തിലും പണം പ്രസിദ്ധമായിത്തീർന്നു. ഇബ്ൻ ബത്തുത്ത, ജോൺ മരിംഗോലി, അബ്ദുൽ റസാഖ് എന്നിവർ പണത്തെക്കുറിച്ച് പരാമർശിക്കുന്നുണ്ട്. വേണാട്, കൊച്ചി, കോഴിക്കോട് രാജാക്കന്മാർക്ക് അവരവരുടെ 'പണം' ഉണ്ടായിരുന്നതായി മഹ്വാൻ (15-ാം ശ.) പ്രസ്താവിക്കുന്നു. ആദ്യം സ്വർണത്തിലായിരുന്നെങ്കിലും പിന്നീട് വെള്ളിയിലും ചെമ്പിലും പണം കമ്മട്ടം ചെയ്തു. ഇത് പണോപയോഗത്തിന്റെ പ്രചുരപ്രചാരത്തെ സൂചിപ്പിക്കുന്നതാണ്. പണം അളന്നുകണക്കാക്കുന്ന രീതിയും നിലവിലിരുന്നു. 

ചോഴിയൻ കാശ്, തുലുക്കുകാശ്, വെള്ളിക്കാശ് എന്നിവയാണ് കാശുകൾ. തിരമം, അരത്തിരമം, മുക്കാൽത്തിരമം, കാൽത്തിരമം എന്നിവയെക്കുറിച്ചും ഉണ്ണിച്ചിരുതേവി ചരിതത്തിൽ പരാമർശമുണ്ട്. ഒരു മീൻ ചെതുമ്പലിന്റെയത്ര എന്ന് പോർച്ചുഗീസുകാർ വിവരിക്കുന്ന നാണയമാണ് താരം. ഗുളികമകാണി, മുമ്മുറി, മുണ്ടിയവട്ട്, കമ്പി എന്നിങ്ങനെയുള്ള നാണയങ്ങളെക്കുറിച്ചും മധ്യകാലകൃതികളിൽ പരാമർശമുണ്ട്. സ്ഥലകാലങ്ങൾക്കനുസരിച്ച് നാണയമൂല്യം വ്യത്യാസപ്പെട്ടിരുന്നു. നാണയങ്ങൾ തമ്മിൽത്തമ്മിലുള്ള കൈമാറ്റവിലയും താരതമ്യമൂല്യവും മറ്റും ഇഴപിരിച്ചെടുക്കാൻ ഏറെ പ്രയാസമാണ്.

മറ്റൊരു നാണയമായിരുന്നു രാശിപ്പണം (കലിയൻ). റിങ് സോളർ=1 കലിയൻ, 27 കലിയൻ=1 വെനീഷ്യൻ, 24 ഡച്ച് ഡ്യൂക്കറ്റ്=1 കലിയൻ എന്നിങ്ങനെ കൈമാറ്റ നിരക്കുകൾ നിലനിന്നിരുന്നു. 'രായപ്പണം', 'രായൻപണം', 'കലിയുഗ രാമൻ പണം', കലിയുഗ രാജൻ രാശി എന്നീ പേരുകളിൽ അറിയപ്പെടുന്ന നാണയങ്ങളെല്ലാം രാശിയാണ്.

കണ്ണൂർ ആലിരാജാവിന്റെ നാണയങ്ങളെക്കുറിച്ചുള്ള ലഭ്യമായ രേഖകൾ 17-ാം നൂറ്റാണ്ടിന് ശേഷമുള്ളത് മാത്രമാണ്. കണ്ണൂർ പണത്തിന്റെ പ്രചാരം 1709 മുതലാണ് ആരംഭിക്കുന്നത്. കോഴിക്കോട് സാമൂതിരിക്ക് 1667 മുതൽ കമ്മട്ടമുണ്ടായിരുന്നതിന് തെളിവുകളുണ്ട്. കമ്മട്ടക്കാരനെ വീരരായൻ തട്ടാൻ എന്നാണ് അറിയപ്പെടുന്നത്. 'വീരരായൻ പണവും' 'താരനും' പ്രസിദ്ധങ്ങളാണ്. വിജയനഗര നാണയങ്ങളെ മുന്നിൽക്കണ്ടാണ് ഈ നാണയങ്ങൾ രൂപകല്പന ചെയ്തത്. 1792-ൽ കമ്മട്ടം ചെയ്യാൻ ബ്രിട്ടീഷുകാരുമായി വ്യവസ്ഥയുണ്ടാക്കി.

കൊച്ചിയുടെ ഏറ്റവും പഴയനാണയം 'കലിയമേനി'യാകാമെന്ന് കരുതുന്നു. വെള്ളി ഒറ്റ-ഇരട്ട പുത്തനുകൾ ഡച്ചുകാരുടെ വരവിനും മുമ്പുള്ള നാണയങ്ങളായിരുന്നു. 1663-ൽ കൊടുങ്ങല്ലൂർ കോട്ട ഡച്ചുകാർ പിടിച്ചെടുത്തതോടെ ഇവരുടെ നാണയം കൊച്ചിയുടെ നാണയമായും പ്രവർത്തിച്ചു. 1847-നും 1858-നുമിടയിലാണ് കൊച്ചിക്കുവേണ്ടി അവസാനമായി നാണയനിർമിതി നടത്തിയത്. 1900, 1941 വർഷങ്ങളിലെ വിളംബരമനുസരിച്ച് കൊച്ചിക്ക് നാണയനിർമ്മാണാവകാശം നഷ്ടപ്പെട്ടു. ഒറ്റ, ഇരട്ട പുത്തനുകൾ 1900 വരെ പ്രചാരത്തിലിരുന്നു.

'ചക്ര'ത്തിന്റെ നാടെന്ന് അറിയപ്പെടുന്ന തിരുവിതാംകൂറിലെ ആദ്യത്തെ ഔദ്യോഗിക കമ്മട്ടം 1790-ൽ പത്മനാഭപുരത്ത് സ്ഥാപിച്ചു. പാർവള്ളി മുദ്രകളുള്ളതും ഇല്ലാത്തതുമായ വെള്ളിച്ചക്രങ്ങൾ പ്രചാരത്തിലുണ്ടായിരുന്നു. 1809-ൽ വെള്ളി അരച്ചക്രവും രണ്ടുചക്രവും കമ്മട്ടം ചെയ്തു. അരച്ചക്രം ഏറ്റവും കുറഞ്ഞ ഭിന്നനാണ്യമായിരുന്നു. ബോംബെ രൂപ ഉരുക്കിയാണ് വെള്ളിച്ചക്രം നിർമിച്ചിരുന്നത്. സ്പാനിഷ് ജർമൻ ഡോളറും, സൂറത്തി രൂപയും ഇതിനായി ഉപയോഗിച്ചിരുന്നു. കലിപ്പണവും രാശിപ്പണവും നാമമാത്രമായിരുന്നു. 1890-കളോടെ നാണയനിർമ്മാണം നിലച്ചു.

കേരളത്തിലെ റോമൻ നാണയശേഖരം ആദ്യമായി കണ്ടെത്തിയത് 1847-ൽ കണ്ണൂർ ജില്ലയിലെ കോട്ടയം വാണിയൻകടവ് പുഴയോരത്തു നിന്നാണ്. ഇത് എഡ്ഗാർ തേഴ്സ്റ്റൻ രേഖപ്പെടുത്തിയിട്ടുണ്ട്. തൃശൂർ ജില്ലയിലെ ഇയ്യാലിൽനിന്നു ലഭിച്ച ശേഖരമാണ് കേരള പുരാവസ്തു വകുപ്പിനു കീഴിലുള്ള ആദ്യശേഖരം. ഇതിൽ 12 റോമൻ ഓറി (സ്വർണം), 71 ദിനാരി (വെള്ളി), 34 മുദ്രാങ്കിത (വെള്ളി) നാണയങ്ങളാണ് ഉണ്ടായിരുന്നത്. ഇത് ബി സി ഒന്നാം നൂറ്റാണ്ടിനും എ.ഡി. ഒന്നാം നൂറ്റാണ്ടിനും ഇടയിലത്തേതാണെന്ന് കരുതപ്പെടുന്നു.

1992-ൽ ഇടുക്കി ജില്ലയിലെ നെടുങ്കണ്ടത്തുനിന്നു ലഭിച്ച നാണയങ്ങളാവാം കേരളത്തിലെ ഏറ്റവും പഴക്കമാർന്ന റോമൻ സാന്നിധ്യത്തിന്റെ തെളിവ്. ഇവിടെനിന്നും 8 റോമൻ നാണയങ്ങളും അഗസ്റ്റസിന്റെ കാലത്തെ 11 നാണയങ്ങളും ലഭിച്ചിരുന്നു. ഇതിൽ 190 ബി.സി.യിലെ നാണയങ്ങൾവരെ ഉണ്ടായിരുന്നു. മറ്റ് നിരവധി നിധിശേഖരങ്ങളിൽനിന്നും വിവിധ കാലഘട്ടങ്ങളിലെ റോമൻ നാണയങ്ങൾ ലഭിച്ചിട്ടുണ്ട്. റോമുമായി നിലനിന്ന വ്യാപാരങ്ങളുടെ ഖനീഭവിച്ച തെളിവുകളായിവേണം ഈ നാണയങ്ങളെ മനസ്സിലാക്കാൻ.

ചൈനീസ്, അറേബ്യൻ നാണയങ്ങളും വെനീഷ്യൻ ഡ്യൂക്കറ്റുകളും വൈദേശികബന്ധത്തിന്റെ തെളിവുകളാണ്. ഡ്യൂക്കറ്റുകളുപയോഗിച്ച് നെക്ലേസുകളും മറ്റും നിർമിച്ചിരുന്നു. ഇവയ്ക്ക് ക്രിസ്ത്യാനികൾക്കിടയിൽ വ്യാപക പ്രചാരമുണ്ടായിരുന്നു. മധ്യകാല കൃതികളിൽ കാണുന്ന 'ആമാട' ഡ്യൂക്കറ്റിനാൽ നിർമിതമത്രെ. 

പോർച്ചുഗീസ്, ഡച്ച്, ഫ്രഞ്ച്, ബ്രിട്ടീഷ് അധിനിവേശകാലത്ത് നിരവധി നാണയങ്ങൾ അവരുടേതായി കമ്മട്ടം ചെയ്ത് ഇവിടെ പ്രചാരത്തിൽ വരുത്തിയിരുന്നു. 1521-57 വരെ ചെമ്പ് ബസാറുക്കൊ (കാൽ, അര, ഒന്ന്, രണ്ട്, നാല്) കൊച്ചിക്കുവേണ്ടി പോർച്ചുഗീസുകാർ കമ്മട്ടം ചെയ്തിരുന്നു. പോർച്ചുഗീസുകാർ കൊച്ചിക്കുവേണ്ടി ഇറക്കിയ നാണയങ്ങളായിരുന്നു റീസ്, എറ്റിയ (ചെമ്പ്), സിറഫിം, റുപിയ, റീസ്, ബസാറുക്കൊ, ടങ്ക, പത്താക്ക്, ബസ്റ്റിയാവൊ (വെള്ളി), പത്താക്ക്, സിറഫിം, എസ്ക്യൂഡോ (സ്വർണം) എന്നിവ.

കാന്തിരവീരരായന്റെ കാന്തിരാജൻപണവും മൈസൂർ സുൽത്താന്റെ നാണയങ്ങളും പ്രചാരത്തിലുണ്ടായിരുന്നു. സ്ഥലനാമം മുദ്രണം ചെയ്ത ആദ്യ നാണയങ്ങൾ പുറത്തിറക്കിയത് കോഴിക്കോടും ഫറുഖിലുമുള്ള ടിപ്പുവിന്റെ കമ്മട്ടങ്ങളിൽനിന്നാണ്.

മാഹിപണവും കാരയ്ക്കൽ കാശും ഫ്രഞ്ച് സാന്നിധ്യത്തിന്റെ രേഖകളാണ്. തലശ്ശേരിപ്പണമെന്ന പേരിൽ 1/5 രൂപ ഇംഗ്ളീഷുകാർ പ്രചരിപ്പിച്ചു. തലശ്ശേരി വെള്ളയെന്നും ഈ നാണയങ്ങൾ അറിയപ്പെട്ടിരുന്നു. എട്ടുതരം നാണയങ്ങളുണ്ടായിരുന്നു, തലശ്ശേരിപ്പണ പരമ്പരയിൽ. ഡി.എ.സി., ഡി.ഒ.സി. എന്നീ അക്ഷരങ്ങൾ പതിച്ച ഡാനിഷ് നാണയങ്ങളും പ്രസിദ്ധമാണ്.

1947-ൽ സ്വാതന്ത്ര്യം നേടിയതിനുശേഷം നാണയസംവിധാനത്തിൽ കാര്യമായ മാറ്റങ്ങൾ വന്നു. ബ്രിട്ടീഷിന്ത്യയുടെ നാണയങ്ങൾ ഉപേക്ഷിച്ചുകൊണ്ട് പുതിയ ശൈലികൾ സ്വീകരിച്ചു. ഒരു രൂപ 16 അണയ്ക്കും 64 പൈസയ്ക്കും തുല്യമായിരുന്നു. ഒര് അണയെന്നാൽ 4 പൈസ ആയിരുന്നു. 1957-ൽ ദശഗുണിത നാണയങ്ങളും അല്ലാത്തവയും നടപ്പിലാക്കി. 1964-ൽ 'നയപൈസ' (പുതിയ പൈസ)യിലെ 'നയ' ഒഴിവാക്കപ്പെട്ടു. 1, 2, 3, 4, 5, 10, 20, 25, 50 പൈസകളും, 1 രൂപയും പ്രചാരത്തിലുണ്ടായിരുന്നു. 1970-കളോടെ 1, 2, 3 പൈസകൾ പ്രചാരമില്ലാതായിത്തീർന്നു. 1982-ൽ പുതിയ 2 രൂപാനാണയം നടപ്പിലാക്കി.

1988-ൽ സ്റ്റെയിൻലെസ്സ് സ്റ്റീലിൽ നിർമിച്ച 10, 25, 50 പൈസ നാണയങ്ങൾ നടപ്പിലാക്കപ്പെട്ടു. തുടർന്ന് 1992-ൽ ഇതേ ലോഹത്തിൽ ചെറുതും ഭാരം കുറഞ്ഞതുമായ ഒരു രൂപാ നാണയങ്ങൾ കമ്മട്ടം ചെയ്യാൻ തുടങ്ങി. ഇതേവർഷം കുപ്രോനിക്കലിൽ 5 രൂപ നാണയങ്ങളും പുറത്തിറങ്ങി. 2006-ൽ ആദ്യമായി 10 രൂപ നാണയം പുറത്തിറങ്ങി. പലപ്പോഴായി സ്മരണികാ നാണയങ്ങളും കമ്മട്ടം ചെയ്തിരുന്നു. മഹാത്മാഗാന്ധി, നെഹ്റു, ഇന്ദിരാഗാന്ധി, രാജീവ്ഗാന്ധി, ധന്യനേശ്വർ, ഏഷ്യൻ ഗെയിംസ്, സർദാർ വല്ലഭായി പട്ടേൽ, സുഭാഷ് ചന്ദ്രബോസ്, ശ്രീ അരബിന്ദോ തുടങ്ങിയവർ ഇതിൽപ്പെടുന്നു. കൂടാതെ 5, 10, 20, 50, 100, 500, 1000 രൂപകളുടെ പേപ്പർ കറൻസികളും ഇവിടെ ഉപയോഗിക്കുന്നു. സമാധാനത്തിന്റെയും അഹിംസയുടെയും ചിഹ്നമായി നാണയങ്ങളിൽ അശോക സ്തംഭം മുദ്രണം ചെയ്യുന്നു.

സ്വതന്ത്രവും പടിഞ്ഞാറൻ നാണയസംവിധാനങ്ങൾക്ക് സമാന്തരവുമായ 2500 വർഷത്തെ ചരിത്രമുണ്ട് ചൈനീസ് നാണയവികാസത്തിന്. മധ്യത്തിൽ ദ്വാരമുള്ള കട്ടികുറഞ്ഞ വാർപ്പുനാണയങ്ങളായിരുന്നു അവ. ചിത്രങ്ങളല്ല, ലിഖിതരൂപങ്ങളാണ് ഇവയിൽ രേഖപ്പെടുത്തിയിരുന്നത്. നാണയഭാരവും ഭരണകർത്താവിന്റെ പേരും വർഷവും മാത്രമേ ഇവയിൽ രേഖപ്പെടുത്തിയിട്ടുള്ളു. 

കവടിരൂപത്തിൽ വാർത്തെടുക്കുന്ന ലോഹങ്ങൾ (700 ബി.സി.) മൺവെട്ടി, കത്തികൾ തുടങ്ങിയവയും ആദ്യകാലനാണയങ്ങളായി ഉപയോഗിച്ചിരുന്നു. ഇത് ഷാങ് രാജവംശ (17 ശ. - 11 ശ. ബി.സി) കാലത്തേതാകാം എന്ന് കരുതപ്പെടുന്നു. വടക്കൻ ചൈനയിൽ ഉദ്ഭവിച്ച ഈ രീതി ഭാരത്തെ അടിസ്ഥാനപ്പെടുത്തിയതാണ്.

വൃത്താകാര നാണയങ്ങളുണ്ടായത് ബി.സി. ആറാം നൂറ്റാണ്ടിലാകാമെന്ന് കരുതുന്നു. ഓരോ നാണയവും 12 ഷു അല്ലെങ്കിൽ ഒന്നര ചൈനീസ് ഔൺസ് ആയിരുന്നു. ഇത് ഓരോ കാലഘട്ടത്തിലും വ്യത്യാസപ്പെട്ടിരുന്നു. 118 ബി.സി.യിൽ 'വുതി' നടപ്പിലാക്കിയ നാണയപരിഷ്കരണം നൂറ്റാണ്ടുകളോളം വിജയകരമായി നിലനിന്നു. എ.ഡി. ഏഴാം നൂറ്റാണ്ടിലാണ് ഇവ പരിഷ്കരിച്ച് ചെറുതും കനംകുറഞ്ഞതുമാക്കി തീർത്തത്.

മധ്യത്തിൽ ചതുരദ്വാരത്തോടുകൂടിയ വൃത്താകാര നാണയം ആദ്യ 'ടാങ്' ചക്രവർത്തി കവൊത്സു നടപ്പിൽ വരുത്തി. ഇവ മുൻകാല നാണയങ്ങളെക്കാൾ കൂടുതൽ വ്യാപകമായി ഉപയോഗിച്ചു. ഇതിന്റെ മുഖഭാഗത്ത് നാണയ വിവരവും രാജവംശത്തിന്റെ പേരും ആലേഖനം ചെയ്തിട്ടുണ്ട്. മറുഭാഗത്ത് മുദ്രണങ്ങളൊന്നുമില്ല. സാങ് രാജവംശം (960-1280) നാണയങ്ങളിലെ എഴുത്തുരീതികൾ പലവിധമാക്കി. ഇതേ രാജവംശത്തിലെ ഹ്സിവൊങ്ത്സു (1163-89) നാണയങ്ങളുടെ എതിർവശത്ത് ഭരണവർഷം രേഖപ്പെടുത്തിത്തുടങ്ങി. ഇതിനും 400 വർഷങ്ങൾക്കുശേഷമേ പടിഞ്ഞാറ് ഇത് ആരംഭിക്കുന്നുള്ളൂ. 

മധ്യകാലഘട്ടത്തിൽ മംഗോളിയരുടെ ആക്രമണത്തിന് വിധേയരായി സാങ് രാജവംശം തകർന്നു. ജെംഗിസ് ഖാനും, കുബ്ളെഖാനുമായിരുന്നു ഇതിന് നേതൃത്വം നല്കിയത്. അവർ പരിമിതമായ അളവിലേ നാണയങ്ങൾ പ്രചരിപ്പിച്ചിരുന്നുള്ളു. മിക്കവാറും പേപ്പർ കറൻസികളാണ് ഇപയോഗിച്ചിരുന്നത്.

മിങ് (1368-1644) രാജവംശം ചൈനീസ് സംസ്കാരത്തിനും രാഷ്ട്രീയത്തിനും കനത്ത സംഭാവനകൾ നല്കിയിട്ടുണ്ട്. ഇവരുടെ നാണയങ്ങളും മറ്റ് നാണയങ്ങളുടെ പൊതുസ്വഭാവം പങ്കുവച്ചെങ്കിലും കമ്മട്ടത്തിന്റെ പേരും നാണയമൂല്യവും പുറകുവശത്ത് രേഖപ്പെടുത്താൻ തുടങ്ങി. ഈ മാറ്റങ്ങൾ 1911-ൽ ചിങ് വംശം അധികാരത്തിൽ നിന്നു പുറത്താകുന്നതുവരെ തുടർന്നു. 1900-ത്തിൽ പുതിയ നാണയരീതി അവലംബിച്ചു. ആയിരം പണം ഒരു യുവാന് തുല്യമായിരുന്നു.

16-ാം നൂറ്റാണ്ടിന്റെ മധ്യത്തോടെ പടിഞ്ഞാറിന്റെ സ്വാധീനം ചൈനയിൽ ഉടലെടുത്തു തുടങ്ങിയിരുന്നു. ഇതിനെതിരായ മനോഭാവവും അവിടെ ശക്തമായിരുന്നു. പടിഞ്ഞാറൻ ശൈലി സ്വീകരിക്കപ്പെട്ടില്ലെങ്കിലും നിർമ്മാണ സാങ്കേതികവിദ്യ ഉപയോഗപ്പെടുത്തുകയുണ്ടായി. പഴയതിനും പുതിയതിനുമിടയിലെ മധ്യമ മാർഗ്ഗമായിരുന്നു ഇത്. പാരമ്പര്യവും ആധുനികതയും തമ്മിലുള്ള സംഘർഷം ഈ നാണയങ്ങളിൽ ദർശിക്കാവുന്നതാണ്. ആദ്യ യന്ത്രവത്കൃത നാണയനിർമ്മാണത്തിന് പരമ്പരാഗത ശൈലി ഉപയോഗിച്ചു.

ബി.സി. ഏഴാം നൂറ്റാണ്ടോടെയാണ് ഏഷ്യാമൈനറിൽ ആദ്യ നാണയ ഉപയോഗം ആരംഭിക്കുന്നത്. ഹെറഡോട്ടസും തത്ത്വചിന്തകനായ ക്സിനോഫോണും ലിഡിയക്കാരാണ് നാണയങ്ങൾ കണ്ടുപിടിച്ചതെന്ന് അവകാശപ്പെടുന്നു. ചൈനീസ് നാണയങ്ങൾ ഇവർ ആദ്യനാണയമായി അംഗീകരിക്കുന്നില്ല. സ്വർണം, വെള്ളി എന്നിവയുടെ സ്വാഭാവികസങ്കരമായ ഇലക്ട്രം ഉപയോഗിച്ചായിരുന്നു ആദ്യ ലിഡിയൻ നാണയം നിർമിച്ചിരുന്നത്. ഇവ വ്യാപാരത്തിന് ഉപയോഗിക്കുകയും ഗ്രീക്കു കോളനികൾ സ്വീകരിക്കുകയും ചെയ്തിട്ടുണ്ട്.

വെള്ളി, സ്വർണം അനുപാതം 20:1 എന്ന് നിജപ്പെടുത്തിയ ക്യ്രൂസസിന്റെ നാണയമായിരുന്നു ലോകത്തിലെതന്നെ ആദ്യ ബഹുലോഹ നാണയം.

ഗ്രീക്കു നാണയകാലത്തെ മൂന്നായി തരംതിരിച്ചിരിക്കുന്നു. പുരാതനം (ബി.സി. 600 മുതൽ ബി.സി. 480 വരെ), ക്ലാസ്സിക്കൽ (ബി.സി. 480-330), ഹെലനിസ്റ്റിക് (330-1 സി ബി.സി.) എന്നിങ്ങനെയാണ് അവ.

പുരാതനകാലത്ത് ഗ്രീസ് നിരവധി നഗരരാഷ്ട്രങ്ങളായി വിഭജിക്കപ്പെട്ടിരുന്നു. അവ വ്യത്യസ്തങ്ങളായ നാണയങ്ങൾ തയ്യാറാക്കിയിരുന്നു. എയ്ജിനയിലെ വെള്ളി ഡ്രാക്മ (6.1 ഗ്രാം) ഇതിനുദാഹരണമാണ്. വ്യത്യസ്ത ഭാരമാനദണ്ഡങ്ങൾക്കൊപ്പം പട്ടണത്തിന്റെ ചിഹ്നവും നാണയങ്ങളിൽ മുദ്രണം ചെയ്തിരുന്നു. സുന്ദരമായത് എന്ന് അർഥമുള്ള ഡ്രാകം (വെള്ളി ടെട്രാ ഡ്രാകം) ഏഥൻസ് ഉത്പാദിപ്പിക്കാൻ തുടങ്ങിയിരുന്നു.

ക്ലാസ്സിക്കൽ കാലഘട്ടത്തിലാണ് ഗ്രീക്കു നാണയങ്ങൾ സാങ്കേതികമായും കലാപരമായും ഉന്നതമൂല്യം കൈവരിച്ചത്. ദേവതമാരുടെയും വീരന്മാരുടെയും ചിത്രങ്ങൾ മുഖഭാഗത്തും പട്ടണങ്ങളുടെ ചിത്രങ്ങൾ മറുഭാഗത്തുമുള്ളവയാണ് ഈ നാണയങ്ങൾ. സിറാക്യൂസിൽ നിന്ന് പുറത്തിറങ്ങിയ 'ഡെകാ ഡ്രാകം' ലോകത്തിലെ തന്നെ സുന്ദരമായ നാണയങ്ങളിലൊന്നായി വിലയിരുത്തപ്പെടുന്നു. ഇത് പേർഷ്യക്കാർക്കെതിരെ ഗ്രീസ് നേടിയ വിജയത്തിന്റെ സ്മാരകമായിരുന്നു. മൂങ്ങയുടെയും ഒലിവിലയുടെയും ചിത്രമുള്ള നാണയം ഏഥൻസ് കരുത്തുറ്റ, വിജയികളുടെയും സമാധാനത്തിന്റെയും നാടാണെന്ന ആശയപ്രചാരണത്തിന് കൂടി ഉപയോഗിച്ചു.

ഹെലനിസ്റ്റിക് ഘട്ടത്തിൽ ഗ്രീക്കു സംസ്കാരം ലോകത്തിന്റെ പലഭാഗങ്ങളിലേക്കും വ്യാപിച്ചു. പുതിയ സാമ്രാജ്യം വൻതോതിൽ നാണയങ്ങൾ ഉത്പാദിപ്പിക്കുകയും വ്യാപാരികൾ ഇത് വിവിധ പ്രദേശങ്ങളിൽ എത്തിക്കുകയും ചെയ്തു. കേരളത്തിൽനിന്നും മറ്റ് ദക്ഷിണേന്ത്യൻ ദേശങ്ങളിൽ നിന്നും വൻതോതിൽ നാണയങ്ങൾ ലഭിച്ചത് ഇക്കാലത്തെ വ്യാപാരത്തിന്റെ പ്രാ മുഖ്യം വെളിപ്പെടുത്തുന്നുണ്ട്. ഗ്രീക്കോ ബാക്ടിയൻ നാണയങ്ങളും ഇന്തോ-ഗ്രീക്കു നാണയങ്ങളും ഗ്രീക്കു നാണയസംവിധാനങ്ങളുടെ മികച്ച ദൃഷ്ടാന്തങ്ങളാണ്. ജീവിച്ചിരിക്കുന്നവരുടെ ചിത്രങ്ങൾ ഉപയോഗിച്ചു എന്നുള്ളതാണ് ഇക്കാലത്തിന്റെ മറ്റൊരു പ്രത്യേകത. സിസിലിയാണ് ഈ രീതി ഉപയോഗിച്ചത്. 

ടെട്രാഡ്രാകം, ഡൈഡ്രാകം, ഡെകാ ഡ്രാകം, ഇലക്ട്രം സ്റ്റാറ്റർ, സ്വർണസ്റ്റാറ്റർ, വെള്ളി സ്റ്റാറ്റർ, വെങ്കല നാണയങ്ങൾ തുടങ്ങിയവയുടെ വിവിധ രൂപങ്ങൾ ഗ്രീസിലെ വിവിധ പട്ടണങ്ങളിൽ നിലവിലിരുന്നു.

ഗ്രീക്കു നാണയസംവിധാനം ആരംഭിച്ച് രണ്ടു നൂറ്റാണ്ടുകൾക്ക് ശേഷമാണ് റോമിൽ ഇത് ആരംഭിക്കുന്നത്. ബി.സി. അഞ്ചാം നൂറ്റാണ്ടിൽ ജൂലിയ പപിറിയ വെങ്കല നാണയങ്ങൾ കൊണ്ടുവന്നു. ഗ്രീക്കുകാരെപ്പോലെ ദേവതാ ദേവന്മാരുടെ ചിത്രണങ്ങളുണ്ടായിരുന്നു, നാണയങ്ങളിൽ. ബി.സി. മൂന്നാം നൂറ്റാണ്ടുവരെ റോമിൽ വെള്ളിനാണയങ്ങൾ നിർമിച്ചിരുന്നില്ലെന്നു കരുതപ്പെടുന്നു. ഏറെ ശ്രദ്ധേയമായ വെള്ളി ദിനാറിയസ് 187 ബി.സി.യിലാണ് നിർമ്മിക്കപ്പെട്ടത്.

ആദ്യ സ്വർണനാണയം പ്രത്യക്ഷപ്പെടുന്നത് രണ്ടാം പ്യൂണിക് യുദ്ധത്തോടനുബന്ധിച്ച് 218-201 ബി.സി.യിലാണ്. റിപ്പബ്ളിക്കിന്റെ അവസാനകാലത്ത് കറൻസിയുടെ യുനിറ്റ് 25 ദിനാറി മൂല്യമുള്ള സ്വർണഔറസ് ആയിരുന്നു. 12 1/2 ദിനാറി മൂല്യമുള്ള ക്വിനാറിയസ് മറ്റൊരു സ്വർണനാണയമായിരുന്നു. 16, 8 എയ്സസ് മൂല്യമുള്ള വെള്ളി ദിനാറിയസ്, ക്വിനാറിയസ് തുടങ്ങിയവ റോമിൽ നിലവിലുണ്ടായിരുന്നു. ചെമ്പ്, ടിൻ സ്വാഭാവിക ലോഹസങ്കരം എന്നിവ കൊണ്ട് നിർമിച്ച സെസ്സ്റ്റെർട്ടിയുസ് മറ്റൊരു നാണയമായിരുന്നു.

ജൂലിയസ് സീസർ സ്വന്തം ചിത്രം തന്നെ നാണയങ്ങളിൽ രേഖപ്പെടുത്തിയിരുന്നു. പണമിടപാടിന്റെ പ്രത്യേക ചുമതലക്കാരെ സൂചിപ്പിക്കുന്ന ചില അടയാളങ്ങൾ നാണയങ്ങളിലുണ്ടായിരുന്നു. പില്ക്കാലത്ത് അത് അവരുടെ പേരുകൾ രേഖപ്പെടുത്തുന്നതിലും തുടർന്ന് കുടുംബചരിത്രം രേഖപ്പെടുത്തുന്നതിലും ചെന്നെത്തി. ഫോസ്റ്റുലസിന്റെ നാണയങ്ങൾ ഇതിന് ഉദാഹരണങ്ങളാണ്.

ദിനാറിയസ് ആയിരുന്നു റോമൻ സമ്പദ്വ്യവസ്ഥയുടെ നട്ടെല്ല്. പില്ക്കാലത്ത് അത് പതുക്കെ ഇല്ലാതായി. തുടർന്ന് ഇരട്ട ദിനാറിയസ് കമ്മട്ടം ചെയ്തു. 3-ാം നൂറ്റാണ്ടോടെ അതും നിലയ്ക്കുകയായിരുന്നു. യുദ്ധത്തിൽ പരാജയപ്പെടുത്തിയവരുടെ (ഉദാ. ഗൌളിക് നേതാവ് വെർഡി ഗെറ്ററിക്സ്) ചിത്രങ്ങളും യുദ്ധവിജയം കാണിക്കാൻ ഉപയോഗിച്ചിരുന്നു. സീസറുടെ വധത്തിനുശേഷം ഇറങ്ങിയ നാണയങ്ങളിൽ അദ്ദേഹത്തിന്റെ ചിത്രം ഒരുവശത്തും സ്വാതന്ത്യ്രത്തൊപ്പിയും കഠാരകളും മറുവശത്തും മുദ്രണം ചെയ്ത നാണയങ്ങൾ കമ്മട്ടം ചെയ്തിട്ടുണ്ട്.

ക്ലാസ്സിയസ് (41-54 എ.ഡി.) നില്ക്കുന്ന സ്വാതന്ത്ര്യരൂപം ചെമ്പുനാണയങ്ങളിൽ നടപ്പിലാക്കി. കടൽവഴിയുള്ള വ്യാപാരത്തിന്റെയും തുറമുഖങ്ങളുടെയും പ്രാധാന്യം വിളിച്ചോതുന്നവയാണ് ചില നാണയങ്ങൾ. ക്രൈസ്തവചിഹ്നം ആദ്യമായി നാണയങ്ങളിൽ ഉപയോഗിക്കുന്നത് നാലാം നൂറ്റാണ്ടിൽ കോൺസ്റ്റാന്റിയനിന്റെ കാലത്തോടെയാണ്. ഇദ്ദേഹം 'ഓറിയസി'ന് പകരം 'സൊലിഡസ്' നടപ്പിലാക്കി. ഇദ്ദേഹമാണ് പില്ക്കാലത്ത് കിഴക്കൻ റോമാസാമ്രാജ്യത്തിന്റെ തലസ്ഥാനമായി മാറിയ കോൺസ്റ്റാന്റിനോപ്പിൾ സ്ഥാപിച്ചത്. ഇക്കാലത്ത് മതാത്മകവും പൗരസ്ത്യ സ്വാധീനമുള്ളതുമായ കലാരീതികൾ വികസിച്ചുവന്നു.

മധ്യകാലത്തിന്റെ ആദ്യപാദങ്ങളെ വിശ്വാസങ്ങളുടെ കാലം എന്നും വിളിക്കാറുണ്ട്. ഫ്യൂഡലിസം രൂപപ്പെട്ടുവരുന്നതും ഇക്കാലത്ത് തന്നെയായിരുന്നു. ഇവർക്ക് നാണയങ്ങളടിക്കാനുള്ള പ്രത്യേക അവകാശങ്ങൾ ഉണ്ടായിരുന്നു. കരൊലിൻജിയൻസ് സ്വർണനാണയങ്ങൾ അടിക്കാനുള്ള അവകാശം നിർത്തലാക്കുകയും പകരം വെള്ളിനാണയങ്ങളായ ഒബൊൾ, ഡിനാറിയസ് എന്നിവ നടപ്പിലാക്കുകയും ചെയ്തു.

10-ാം നൂറ്റാണ്ടിൽ ഉയർന്നുവന്ന 'കാപെറ്റയിൻ' വംശം ഗോഥിക് രീതിയിൽ അലങ്കരിച്ചതും കുരിശ് രേഖപ്പെടുത്തിയതുമായ നാണയങ്ങളിറക്കുകയുണ്ടായി. ഇതേകാലത്ത് 1066-ൽ ഇംഗ്ലണ്ടിൽ നോർമൻ വംശം അധികാരത്തിൽ വരികയും ആംഗ്ലോ സാക്സൻ വംശം സ്ഥാപിക്കുകയും ചെയ്തു. ജർമനിയും ഇറ്റലിയും താരതമ്യേന സ്ഥിരതയുള്ളവയായിരുന്നു. കുരിശുയുദ്ധങ്ങൾ നാണയനിർമ്മാണത്തെ സ്വാധീനിച്ചിരുന്നു. 

13-ാം നൂറ്റാണ്ടിലുണ്ടായ സാമ്പത്തിക വളർച്ച പെന്നിയെ അടിസ്ഥാനമാക്കിയുള്ള നാണയവിനിമയം അസാധ്യമാക്കി. ഇത് വലിയ വെള്ളിനാണയങ്ങൾക്കും സ്വർണനാണയങ്ങളുടെ തിരിച്ചുവരവിനും കാരണമായിത്തീർന്നു. ഉയർന്ന മൂല്യമുള്ള വിനിമയങ്ങൾക്ക് അത്തരം നാണയങ്ങൾ ആവശ്യമായിരുന്നു. വെനീസ് ആയിരുന്നു വ്യാപാരികളുടെ പ്രധാനകേന്ദ്രം. അവിടെ ഗ്രൊസ്സോ എന്ന പുതിയ നാണയം ആരംഭിച്ചു. കേരളത്തിൽ നിന്നുവരെ വെനീഷ്യൻ നാണയങ്ങൾ കണ്ടെടുത്തിട്ടുണ്ട്. ഗ്രൊസ്സോ യൂറോപ്പിന്റെ ഒരറ്റം മുതൽ മറ്റേ അറ്റംവരെ വ്യാപിച്ചു. ബാർസലോണയിൽ ഇത് 'ക്രോട്ട്' എന്നും ജർമനിയിൽ 'ഗ്രൊഡ്ചെൻ' എന്നും അറിയപ്പെട്ടു.

1500-ൽ 'ടെസ്റ്റൂൺ', 'ഷില്ലിങ്' എന്ന പേരിൽ ഇംഗ്ളണ്ടിന്റെ നാണയമായി മാറി. ഡോളറിന്റെ പൂർവികനായ 'താലെർ' എന്ന വലിയ വെള്ളിനാണയം യൂറോപ്പിലെങ്ങും പ്രചാരം നേടി. ഇറ്റലി നാണയപരിഷ്കരണത്തിൽ ഏറെ മികവുകാട്ടി. ഫ്ളോറൻസ് ഫ്ളോറിൻ (1252 എ.ഡി.) സ്വർണനാണയവും വെനീസ് ഡുക്കറ്റും (1284 എ.ഡി.) ഉം പ്രചാരത്തിൽ വരുത്തി. വെനീസും ബൈസാന്റിയൻ സാമ്രാജ്യവും തമ്മിലുള്ള ദൃഢബന്ധത്തെ സൂചിപ്പിക്കുന്നതാണ് 'ഡുക്കറ്റ്'.

ഇംഗ്ലണ്ടിന്റെ വലിയ സ്വർണനാണയമായിരുന്നു 'നോബ്ൾ' (1344 എ.ഡി.) ഇത് വർധിച്ച സാമ്രാജ്യത്വ വ്യാപനത്വര, ആധുനിക ദേശരാഷ്ട്രം ശക്തിപ്പെടുന്നതിന്റെയും കുറഞ്ഞുവരുന്ന പൗരോഹിത്യ സ്വാധീനത്തിന്റെയും സൂചകം എന്നീ നിലകളിൽ രാഷ്ട്രീയ പ്രാധാന്യമുള്ള നാണയമത്രെ. ഫ്രാൻസിലും സ്പെയിനിലും സമാനമായ സംഭവങ്ങൾ ഉണ്ടായിട്ടുണ്ട്. സ്പാനിഷ് 'ഡൊബ്ള'യിൽ വളരെക്കുറച്ചു മാത്രമേ മതചിഹ്നങ്ങൾ ഉപയോഗിച്ചിട്ടുള്ളൂ. സ്റ്റേറ്റിനെയും പള്ളിയെയും അവർ ഒരുമിച്ചുകൊണ്ടുപോയി.

മധ്യകാല യൂറോപ്പിന്റെ രണ്ടാംപാതി ഏറെ മതപരിഷ്കരണങ്ങളുടെയും ഉണർന്നെഴുന്നേല്ക്കലിന്റെയും കാലം കൂടിയാണ്. അഞ്ച് നൂറ്റാണ്ടോളം ഇതിന്റെ അലയൊലികൾ യൂറോപ്പിൽ നിലനിന്നു. ദേശരാഷ്ട്രങ്ങളുടെ രൂപീകരണവും മതപൌരോഹിത്യത്തിന്റെ തളർച്ചയും മാനവികതാവാദം ശക്തിപ്പെടുന്നതും ഇക്കാലത്താണ്. ഇത് വൻ വ്യാപാരവളർച്ചയുടെ കാലഘട്ടം കൂടിയായിരുന്നു. നവോത്ഥാന യൂറോപ്യൻ നാണയങ്ങളിൽ ക്ളാസ്സിക്കൽ ഭൂതകാലത്തിന്റെ പ്രചോദനം പ്രകടമായിരുന്നു. ദൈവത്തിനുപകരം മനുഷ്യകേന്ദ്രിതമായ തത്ത്വചിന്തയുടെ കാലമായിരുന്നു ഇത്. 14-ാം നൂറ്റാണ്ടുമുതൽ 17-ാം നൂറ്റാണ്ടുവരെയാണ് നവോത്ഥാനത്തിന്റെ കാലം.

ഇക്കാലത്ത് നാണയനിർമ്മാണ സാങ്കേതികവിദ്യയിലും കാര്യമായ പുരോഗതിയുണ്ടായിട്ടുണ്ട്. സ്ക്രുപ്രസ്സ്, റോളർപ്രസ്സ് തുടങ്ങിയവ ഇത്തരത്തിലുള്ള വികാസത്തിൽ ഉൾപ്പെടുന്നു. പുതിയ പുതിയ വ്യാപാരസീമകൾ കണ്ടെത്തിയും പുതിയ പുതിയ പ്രദേശങ്ങൾ കീഴ്പ്പെടുത്തിയും യൂറോപ്പ് അതിന്റെ സ്വാധീനശക്തി വർധിപ്പിച്ചുകൊണ്ടിരുന്നു. വ്യാപാരമുതലാളിത്തത്തിന്റെ (merchantile capitalism) വികാസവും തുടർന്ന് മുതലാളിത്തത്തിന്റെ രൂപപ്പെടലും നടന്നുകൊണ്ടിരിക്കുകയായിരുന്നു. സമ്പദ്ഘടന ഇതിനനുസൃതമായി പുനഃസംഘടിപ്പിക്കപ്പെടുകയും അതിന്റെ പ്രതിഫലനം നാണയങ്ങളിലും സൃഷ്ടിക്കപ്പെടുകയും ചെയ്തിട്ടുണ്ട്.

അമേരിക്ക, കാനഡ, ലാറ്റിനമേരിക്ക, ഇന്ത്യയുൾപ്പെടെയുള്ള പൌരസ്ത്യ രാജ്യങ്ങൾ തുടങ്ങിയ രാജ്യങ്ങളിലൊക്കെയും യൂറോപ്യൻ അധിനിവേശം നടക്കുകയുണ്ടായി. 16-ാം നൂറ്റാണ്ടിൽ ലാറ്റിനമേരിക്കൻ ആഫ്രിക്കൻ രാജ്യങ്ങളിൽ വൻതോതിൽ അമൂല്യലോഹശേഖരം കണ്ടെത്തപ്പെടുകയും അവ സ്പെയിൻ ചൂഷണം ചെയ്യാൻ ആരംഭിക്കുകയും ചെയ്തത് വർധിച്ച വ്യാപാരാവശ്യങ്ങൾക്കാവശ്യമായത്രയും നാണയങ്ങൾ നിർമ്മിക്കുന്നതിനും ലഭ്യമാക്കുന്നതിനും സഹായകരമായി മാറി. ഇത് യൂറോപ്യൻ അധിനിവേശശക്തികൾക്ക് ധനപരമായ പരിമിതി മറികടക്കുന്നതിനും, ഊർജസ്വലമായി മുന്നോട്ടുപോകുന്നതിനും കരുത്തു നല്കി. 

ബുക്ക് കീപ്പീങ്, ബാങ്കിങ് സംവിധാനങ്ങൾ വ്യാപകമായത്, വലിയതുകകൾ കൈമാറുന്നതിന് ബിൽ സംവിധാനങ്ങൾ നിലവിൽ വന്നത്, യൂറോപ്യൻ കടലാസു പണത്തിന്റെ ആരംഭം, തുടങ്ങിയ കാര്യങ്ങൾ നാണയ വിനിമയരംഗത്ത് വൻ കുതിച്ചുചാട്ടംതന്നെ 17-ാം നൂറ്റാണ്ടിൽ സൃഷ്ടിച്ചു. ഇവ കൊളോണിയൽ അധിനിവേശത്തിനും മുതലാളിത്തത്തിന്റെ മുന്നേറ്റത്തിനും ശക്തി പകർന്ന ഘടകങ്ങളായിരുന്നു.

പതിനെട്ട്, പത്തൊൻപത് നൂറ്റാണ്ടുകളിലെ വ്യാവസായിക വിപ്ളവവും അതേത്തുടർന്നു രൂപപ്പെട്ട സാമ്പത്തിക, രാഷ്ട്രീയ മാറ്റങ്ങളും നാണയനിർമ്മാണത്തിൽ പ്രതിഫലിച്ചു. ജെയിംസ് വാട്ടിന്റെയും മാത്യൂ ബൌൾടന്റെയും സംയുക്ത ശ്രമഫലമായി നീരാവി ഉപയോഗിച്ചു പ്രവർത്തിക്കുന്ന യന്ത്രക്കമ്മട്ടം വികസിപ്പിച്ചെടുത്തു. ഇത് വൻതോതിൽ നാണയങ്ങൾ ഒന്നിച്ച് തയ്യാറാക്കുന്നതിന് സഹായകമായിത്തീർന്നു. ഈ സംവിധാനം യൂറോപ്പിൽ വ്യാപകമായി. പേപ്പർകറൻസികൾ ലോകത്താകമാനം പ്രചുരപ്രചാരം നേടുകയും, മുഖ്യവിനിമയോപാധിയായി മാറുകയും ചെയ്തു. 

സാമ്പത്തിക പുരോഗതിക്കൊപ്പം ദേശരാഷ്ട്രസങ്കല്പം ശക്തിപ്പെടുകയും വ്യാപകമാവുകയും ചെയ്തു. ഇത് രാഷ്ട്രീയ മാറ്റങ്ങൾക്ക് തുടക്കമിട്ടു. അമേരിക്കൻ വിപ്ലവവും (1775-83) ഫ്രഞ്ച് വിപ്ലവവും (1789-99) ഇതിന് ഉദാഹരണമാണ്.

നെപ്പോളിയൻ III ലാറ്റിൻ മോണിറ്ററി യൂനിയൻ (1865) അന്താരാഷ്ട്രതലത്തിൽ ഏകീകൃത മാനക നാണയസംവിധാനം വികസിപ്പിക്കാൻ ശ്രമിച്ചു. പിന്നീട് മറ്റു പല മേഖലകളിലും ഈ ഫ്രഞ്ച് രീതി സ്വീകരിക്കപ്പെടുകയുണ്ടായി. ദേശീയവാദം യൂറോപ്പിലെ പല രാജ്യങ്ങളെയും സ്വതന്ത്രമാക്കുകയും അവിടങ്ങളിൽ പുതിയ നാണയസംവിധാനം വികസിച്ചുവരികയും ചെയ്തു.


</doc>
<doc id="144389" url="https://ml.wikipedia.org/wiki?curid=144389" title="വസന്ത">
വസന്ത

കർണാടകസംഗീതത്തിലെ 17-ആം മേളകർത്താരാഗമായ സൂര്യകാന്തത്തിന്റെ ജന്യരാഗമായ ഒരു രാഗമാണിത്. വൈകുന്നേരം പാടുന്ന മംഗളകരമായ രാഗമാണ് വസന്ത. വളരെ പുരാതനമായ രാഗമാണിത്. ഹിന്ദുസ്ഥാനി സംഗീതത്തിലെ ഭൈരവ് ഥാട്ടിന് തുല്യമാണ് ഈ രാഗം. ഒരു ഔഡവ-ഷാഡവ രാഗമാണ് വസന്ത. ആരോഹണത്തിൽ പഞ്ചമവും ഋഷഭവും വർജ്യമാണ്. അവരോഹണത്തിൽ പഞ്ചമം ഉണ്ടാവില്ല. 

സ മ1 ഗ3 മ1 ധ2 നി3 സ
സ നി3 ധ2 മ1 ഗ3 രി1 സ



</doc>
<doc id="144392" url="https://ml.wikipedia.org/wiki?curid=144392" title="ഗണദേവത (നോവൽ)">
ഗണദേവത (നോവൽ)

താരാശങ്കർ ബന്ദോപാധ്യായ എഴുതിയ പ്രസിദ്ധ ബംഗാളി നോവൽ.1967 ലെ ജ്ഞാനപീഠ പുരസ്കാരം ഈ കൃതിക്കായിരുന്നു . താരാശങ്കറിന്റെ മറ്റൊരു നോവലായ ആരോഗ്യനികേതനം ദേശീയാംഗീകാരം നേടിയ മറ്റൊരു കലാസൃഷ്ടിയാണ്. `ചണ്ഡീമണ്ഡപം` എന്ന ഗ്രാമത്തെ കേന്ദ്രമാക്കിയാണ് ഗണദേവത ആരംഭിക്കുന്നത്. ഗ്രാമീണ സംസ്കാരം സെമീന്ദാർമാരുടെ ചൂഷണം കൊണ്ട് നശിക്കുന്നതും ജനസേവകർ വൈദേശിക ഭരണവും മുതലാളിത്ത സംസ്ക്കാരവും സൃഷ്ടിക്കുന്ന അന്തരീക്ഷത്തിൽ പെട്ട് തകർന്നടിയുന്നതും ഹൃദയസ്പർശിയായ രീതിയിൽ അവതരിപ്പിക്കുന്നു. മലയാളമുൾപ്പെടെ പല ഭാരതീയ ഭാഷകളിലേക്കും ഈ കൃതി തർജ്ജമ ചെയ്യപ്പെട്ടിട്ടുണ്ട് .


</doc>
<doc id="144535" url="https://ml.wikipedia.org/wiki?curid=144535" title="അജ്ഞേയതാവാദം">
അജ്ഞേയതാവാദം

ദൈവം(ദൈവങ്ങൾ) നിലനിൽക്കുന്നുണ്ടോ അതോ ഇല്ലയോ എന്നത് അജ്ഞേയമാണ്(unknown) എന്ന വാദത്തെ അജ്ഞേയതാവാദം എന്നു പറയുന്നു.സാമാന്യമായി പറയുകയാണെങ്കിൽ ദൈവം ഉണ്ട് എന്നോ ഇല്ല എന്നോ മനുഷ്യ ബുദ്ധിയ്ക്ക് തെളിയിക്കാനാവുന്നില്ല എന്നു കരുതുന്നവരാണ് അജ്ഞേയതാവാദികൾ. ആസ്തികവാദികൾ ദൈവമുണ്ടെന്നു വിശ്വസിക്കുന്നു. നാസ്തികർ ഈശ്വരന്റെ അസ്തിത്വത്തെ നിഷേധിക്കുന്നു.എന്നാൽ അജ്ഞേയതാവാദികൾ ഈ രണ്ടു വാദങ്ങളും തെളിയിക്കാൻ പറ്റില്ല എന്നു വിശ്വസിക്കുന്നു.അജ്ഞേയതാവാദികളിൽ തന്നെ നാസ്തിക അജ്ഞേയതാവാദികൾ ദൈവം ഇല്ല എന്നു വിശ്വസിക്കുകയും എന്നൽ ഉണ്ടാവാനുള്ള സാധ്യത തള്ളികളയാത്തവരാണ്.എന്നാൽ ആസ്തിക അജ്ഞേയതാവാദികൾ ദൈവത്തിൽ വിശ്വസിക്കുന്നവരും അതേ സമയം തന്നെ ദൈവം ഉണ്ടെന്നു തെളിയിക്കാനാവില്ല എന്നു കരുതുന്നവരുമാണ്.

അജ്ഞേയതാവാദം എന്ന അർഥത്തിൽ `അഗ്നോസ്റ്റിസിസം' എന്ന പദം ആദ്യമായി പ്രയോഗിച്ചത് 1869 ൽ പ്രസിദ്ധ ബ്രിട്ടിഷ് ശാസ്ത്രജ്ഞനായ ടി.എച്ച്.ഹക്‌സ്‌ലിയായിരുന്നു.എങ്കിലും റിഗ്വേദത്തിൽ ഇതേ പറ്റി പരാമർശിക്കുന്നുണ്ട്.ചാർവാകന്മാരിലും ബൗദ്ധന്മാരിലും അജ്ഞേയതാവാദികളുണ്ടായിരുന്നു.ആധുനികതത്വചിന്തകരിൽ പ്രമുഖരായ രണ്ട് അജ്ഞേയതാവാദികൾ ജർമൻ ദാർശനികനായ ഇമ്മാനുവേൽ കാന്റും അമേരിക്കൻ തത്ത്വശാസ്ത്രജ്ഞനായ സന്തായനയുമാകുന്നു.


=പുറത്തേക്കുള്ള കണ്ണികൾ==


</doc>
<doc id="144538" url="https://ml.wikipedia.org/wiki?curid=144538" title="എം.എ. അൻസാരി">
എം.എ. അൻസാരി

ഇന്ത്യൻ സ്വാതന്ത്ര്യസമരനേതാവും രാഷ്ട്രതന്ത്രജ്ഞനും ഇന്ത്യൻ നാഷനൽ കോൺഗ്രസിന്റെയും മുസ്ലിം ലീഗിന്റെയും മുൻ അധ്യക്ഷനുമായിരുന്നു മുക്താർ അഹമ്മദ് അൻസാരി (1880 - 1936). 

1880-ൽ ബീഹാറിൽ ജനിച്ചു. പ്രാഥമികവിദ്യാഭ്യാസം ബീഹാറിൽ പൂർത്തിയാക്കിയശേഷം മദ്രാസ് മെഡിക്കൽ കോളജിലും എഡിൻബറോ സർവകലാശാലയിലും ഉന്നതവിദ്യാഭ്യാസം നടത്തി. യൂറോപ്പിൽ നിന്ന് തിരിച്ചുവന്ന അൻസാരി ഡൽഹിയിൽ വൈദ്യവൃത്തിയിലേർപ്പെട്ടു. തുർക്കിയിലേക്ക് അയച്ച മെഡിക്കൽ മിഷന്റെ (1912-13) സംഘാടകരിൽ ഒരാളായിരുന്നു ഇദ്ദേഹം. അഖിലേന്ത്യാ മുസ്ലിം ലീഗ് രൂപവത്കരണത്തിൽ ഇദ്ദേഹവും നല്ലൊരു പങ്കു വഹിച്ചിട്ടുണ്ട്. 1920-ൽ മുസ്ലിം ലീഗ് അധ്യക്ഷനായി. എന്നാൽ താമസിയാതെ സ്വാതന്ത്യ്രസമരത്തിൽ ആകൃഷ്ടനായി കോൺഗ്രസ്സിൽ.

അൻസാരിയെ മദ്രാസിൽ വച്ചു ചേർന്ന അഖിലേന്ത്യാ കോൺഗ്രസ് സമ്മേളനത്തിന്റെ (1927) അധ്യക്ഷനായി തെരഞ്ഞെടുത്തു. ഗാന്ധിജിയുടെ നേതൃത്വത്തിൽ ആരംഭിച്ച നിസ്സഹകരണപ്രസ്ഥാനത്തിന്റെ ആദ്യകാലനേതാക്കളിൽ പ്രമുഖനായിരുന്നു ഡോ. അൻസാരി. രണ്ടു പ്രാവശ്യം ഇദ്ദേഹത്തിന് ജയിൽവാസം അനുഭവിക്കേണ്ടി വന്നിട്ടുണ്ട്. സൈമൺ കമ്മിഷന്റെ നിർദ്ദേശങ്ങൾ പരിഗണിക്കാൻ വിളിച്ചുകൂട്ടിയ അഖിലകക്ഷി സമ്മേളനത്തിൽ സജീവമായി പങ്കെടുത്തു. 1933 മാർച്ച് 31-ന് നടന്ന ഡൽഹി സമ്മേളനത്തിലും ഇദ്ദേഹം അധ്യക്ഷത വഹിച്ചു. 1934-ൽ രൂപവത്കരിക്കപ്പെട്ട കോൺഗ്രസ് പാർലമെന്ററി ബോർഡിലും ഇദ്ദേഹം സേവനമനുഷ്ഠിച്ചിരുന്നു. സമുദായസൌഹാർദത്തിനും മതസഹിഷ്ണുതയ്ക്കും വേണ്ടി യത്നിച്ച ദേശീയ നേതാവായിരുന്നു ഡോ. അൻസാരി. സമുദായപ്രാതിനിധ്യവാദം പിൻവലിപ്പിക്കാൻ ഗാന്ധിജിയെ പ്രേരിപ്പിച്ചതും ഇദ്ദേഹമായിരുന്നു. ഡോ. അൻസാരി 1936-ൽ അന്തരിച്ചു.


</doc>
<doc id="144539" url="https://ml.wikipedia.org/wiki?curid=144539" title="പോസ്റ്റർ">
പോസ്റ്റർ

നിർദിഷ്ട ആശയം സുവ്യക്തമാക്കാൻ ഉപകരിക്കുന്ന ചിത്രത്തെയാണ് പോസ്റ്റർ എന്നു പറയുന്നത്. 'ജനങ്ങളെ പോസ്റ്ററിലേക്ക് ആകർഷിക്കുക എന്നിട്ട് ആശയം അവരിലേക്ക് പകരുക' ഇതാണ് പോസ്റ്ററിന്റെ ലക്ഷ്യം. പോസ്റ്റർ ഡിസൈൻ ഇന്ന് കലയും ശാസ്ത്രവുമാണ്. ആശയം (സന്ദേശം) എത്ര ആകർഷകമായി അവതരിപ്പിക്കുന്നുവെന്നതിലാണ് പോസ്റ്ററിന്റെ വിജയം. സിനിമയുടെ പോസ്റ്ററുകൾ സർവസാധാരണമാണ്. ഇപ്പോൾ സമ്മേളനങ്ങൾ, കലാപരിപാടികൾ, കായികവിനോദങ്ങൾ തുടങ്ങി എല്ലാറ്റിനും പോസ്റ്ററുകൾ തയ്യാറാക്കി പതിച്ചുവരുന്നു. പോസ്റ്ററുകൾ പ്രചാരണോപാധി മാത്രമല്ല, വിദ്യാഭ്യാസോപാധികൂടിയാണ്. പഠനസാമഗ്രിയായും പോസ്റ്റർ ഇന്ന് ഉപയോഗിച്ചുവരുന്നു.

സാധാരണയായി ഒരു പോസ്റ്ററിൽ എഴുത്തോ ചിത്രങ്ങളോ ഉണ്ടാകാം .പെട്ടെന്നു കാഴചയിൽ പെടുന്ന രീതിയിലും എളുപ്പത്തിൽ ആശയവിനിമയം സാധിക്കുന്ന തരത്തിലും ആയിരിക്കും പോസ്റ്ററിന്റെ നിർമ്മിതി.

ഫ്രഞ്ച് ചരിത്രകാരനായ മാക്‌സ് ഗല്ലൊയുടെ അഭിപ്രായത്തിൽ ഇരുനൂറു വർഷങ്ങളെങ്കിലുമായി പോസ്റ്ററുകൾ ലോകവ്യാപകമായി പൊതുസ്ഥലങ്ങളിൽ പ്രദർശിപ്പിക്കപ്പെടുന്നു.കടന്നു പോകുന്നവരെ ഒരു രാഷ്ട്രീയ ആശയത്തെ പറ്റി ബോധവാന്മാരാക്കുക,ഒരു പ്രത്യേക പരിപാടിയിൽ പങ്കെടുക്കാൻ പ്രേരിപ്പിക്കുക,ഒരു ഉൽപന്നം വാങ്ങുവാൻ പ്രേരിപ്പിക്കുക എന്നിവയ്ക്കായി പെട്ടെന്നു ശ്രദ്ധ പതിയത്തക്ക രീതിയിലാണ് അവ നിർമ്മിക്കപ്പെട്ടിട്ടുള്ളത്.


</doc>
<doc id="144540" url="https://ml.wikipedia.org/wiki?curid=144540" title="കൊർക്കോവാഡൊ ദേശീയോദ്യാനം">
കൊർക്കോവാഡൊ ദേശീയോദ്യാനം

മദ്ധ്യ അമേരിക്കൻ രാജ്യമായ കോസ്റ്റ റീക്കായിൽ സ്ഥിതി ചെയ്യുന്ന ഒരു ദേശീയോദ്യാനമാണ് കൊർക്കോവാഡൊ ദേശീയോദ്യാനം (Corcovado National Park). ലോകത്തിൽ ഏറ്റവുമധികം ജൈവവൈവിധ്യമുള്ള മേഖലയായി നാഷനൽ ജിയോഗ്രാഫിക്‌ സൊസൈറ്റി കണ്ടെത്തിയ ഒരു മേഖലയാണിത്. കോസ്റ്റ റീക്കായിലെ ഓസ പെനിൻസുല പ്രവിശ്യയിലാണ് ഈ പാർക്ക് സ്ഥിതി ചെയ്യുന്നത്. 425 ചതുരശ്ര കിലോമീറ്ററാണ് പാർക്കിന്റെ വിസ്തീർണ്ണം. ഉറുമ്പുതീനി, സ്ലോത്ത്‌, ജാഗ്വാർ തുടങ്ങിയ ജീവികൾ മാത്രമേ ഇവിടെ കാണപ്പെടുന്നുള്ളു.

ലോകത്തിലെ തന്നെ ഏറ്റവും ഇടതൂർന്ന മഴക്കാടുകളിൽ ഒന്നാണ് കൊർക്കോവാഡൊ ദേശീയോദ്യാനം.



</doc>
<doc id="144543" url="https://ml.wikipedia.org/wiki?curid=144543" title="കാർനോടോറസ്">
കാർനോടോറസ്

‌തെറാപ്പോഡ വിഭാഗത്തിൽ പെട്ട ഒരു ദിനോസറാണ് കാർനോടോറസ് . തെക്കേ അമേരിക്കയിൽ നിന്നുമാണ് മാംസഭുക്കുകളായ ഇവയുടെ ഫോസ്സിൽ കിട്ടിയിട്ടുള്ളത് . ഇവയുടെ കണ്ണിനു മുകളിൽ ആയി കൊമ്പുകളുണ്ട്. കൊമ്പ് ഉള്ള മാംസഭുക്കുകളായ രാജാസോറസ്‌, ഇൻഡോസോറസ്, എന്നി തെറാപ്പോഡകളുമായി അടുത്ത ബന്ധമാണ് കാർനോടോറസിനുള്ളത്.

പേരിനു അർഥം ഇറച്ചി തിന്നുന്ന കാള എന്ന് ആണ് . പേര് രണ്ടു കഷ്ണം യോജിച്ചു ഉണ്ടായത് ആണ്, രണ്ടും വരുന്നത്‌ രണ്ടു ഭാഷകളിൽ നിന്നും ആണ്, ഒന്ന് ലാറ്റിനും മറൊന്നു ഗ്രീക്കും . കാർനോ = ഇറച്ചി(മാംസ) ലാറ്റിൻ ഭാഷ, ടോറസ് = കാള (ഗ്രീക്ക് ഭാഷ )



</doc>
<doc id="144544" url="https://ml.wikipedia.org/wiki?curid=144544" title="ഇൻഡോസോറസ്">
ഇൻഡോസോറസ്

കൃറ്റേഷ്യസ്‌ കാലത്തിന്റെ അവസാനകാലം ജീവിച്ചിരുന്ന, തെറാപ്പോഡ വിഭാഗത്തിൽ ഉൾപ്പെടുന്ന ഒരിനം ദിനോസറാണ്‌ ഇൻഡോസോറസ്. പേരിന്റെ അർത്ഥം "ഇന്ത്യൻ പല്ലി" എന്ന് ആണ്. ഇവയുടെ ഫോസ്സിൽ കണ്ടുകിട്ടിയിരിക്കുന്നതും ഇന്ത്യയിൽ നിന്നാണ്. ഏകദേശം 700 കിലോ മാത്രെമേ ഭാരം കാണു എന്ന് ആണ് നിഗമനം.

ഇന്ത്യയിലെ മധ്യപ്രദേശ് സംസ്ഥാനത്തെ ജബൽ‌പൂരിൽ നിന്നുമാണ് ഫോസ്സിൽ കണ്ടു കിട്ടിയിട്ടുളളത് . തലയോട്ടിയുടെ പരിശോധനയിൽ നിന്നും കണ്ണിനു മുകളിൽ ആയി കൊമ്പുകൾ ഉണ്ടായിരുന്നു എന്ന് അനുമാനിക്കുന്നു. കാർനോടോറസ് എന്ന അമേരിക്കൻ ദിനോസറുമായി ഇൻഡോസോറസിന് സാമ്യമുണ്ട്.


</doc>
<doc id="144545" url="https://ml.wikipedia.org/wiki?curid=144545" title="സഫർ">
സഫർ

ഇസ്ലാമിക കലണ്ടറിലെ രണ്ടാമത്തെ മാസമാണ് സഫർ (صفر) . ഖൈബർ യുദ്ധം നടന്നത് ഹിജ്റ രണ്ടിലെ സഫർ മാസത്തിൽ ആയിരുന്നു.ഇസ്ലാമിക കലണ്ടറുകൾ ചന്ദ്രനെ അപേക്ഷിച്ചു ആണു തയ്യാറാക്കിയിട്ടുള്ളത്. സാഹിത്യപരമായി ശൂന്യം എന്നാണ് സഫർ എന്ന വാക്കിനർത്ഥം.ഈ മാസങ്ങളിൽ വീടുകൾ സാധാരണയായി ശൂന്യമായ അവസ്ഥയായിരുന്നു. മുഹറം മാസത്തിന് ശേഷം യോദ്ധാക്കൾ പടക്കളത്തിലേക്ക് നീങ്ങിയിരുന്ന മാസമായിരുന്നു സഫർ.

മഞ്ഞ നിറം എന്നും സഫർ എന്ന വാക്കിന് അർഥമുണ്ട്. ഈ മാസത്തിന് ഈ പേരു നൽകുന്ന കാലത്ത് ഇലകൾക്കെല്ലാമ മഞ്ഞനിറമായിരുന്നു. അതെസമയം ചില ആളുകൾ ഈ മാസത്തെ ചൊല്ലി ചില അന്ധവിശ്വാസങ്ങളുമുണ്ട്. നാശത്തിന്റെയും ദൗർഭാഗ്യത്തിന്റെയും മാസമാണെന്ന് ചിലർ പരിഗണിക്കുന്നു.


</doc>
<doc id="144550" url="https://ml.wikipedia.org/wiki?curid=144550" title="ഹോട്ട്ബോട്ട്">
ഹോട്ട്ബോട്ട്

ഹോട്ട്ബോട്ട് ആദ്യകാല ഇന്റർനെറ്റ് സെർച്ച് എഞ്ചിനുകളിൽ ഒന്നായിരുന്നു. 

1996 മേയിലാണ് ഹോട്ട്ബോട്ട് തുടങ്ങിയത്. "വയർഡ്"(Wired) എന്ന മാസികയുടെ ഉടമസ്ഥഥതയിൽ ആയിരുന്നു ഹോട്ട്ബോട്ട് പ്രവർത്തനമാരംഭിച്ചത്. മധ്യ 1999 മുതൽ ലുക്ക്സ്മാർട്ടിന്റെയും ഓപ്പൺ ഡയറക്ടറി പ്രോജക്ടിന്റെയും സഹായത്തോടെ വളരെയധികം ഉപയോഗിക്കപ്പെട്ട ഒരു സെർച്ച് എഞ്ചിനായി ഹോട്ട്ബോട്ട് മാറി. സൗജന്യ വെബ് ഹോസ്റ്റിങ്ങും ഹോട്ട്ബോട്ട് പ്രദാനം ചെയ്തിരുന്നു. സെർച്ച് ചെയ്ത് ലഭിക്കുന്ന പേജുകൾക്കുള്ളിലും സെർച്ച് ചെയ്യാൻ അവസരം നല്കിയിരുന്ന ആദ്യത്തെ സെർച്ച് എഞ്ചിനുകളിൽ ഒന്നായിരുന്നു ഹോട്ട്ബോട്ട്.

1998ൽ ഹോട്ട്ബോട്ട് ലൈക്കോസിന്റെ കീഴിൽ ആയി. ഇതോടെ ഹോട്ട്ബോട്ടിന്റെ പ്രവർത്തനവും വികസനവും മന്ദഗതിയിൽ ആയി. 2002ന്റെ അവസാനത്തിൽ ഹോട്ട്ബോട്ട് പ്രവർത്തനം പുനരാരംഭിച്ചു. ഇൻക്ടുമിയുടെയും ഗൂഗിളിന്റെയും ടിയോമയുടെയും ഡാറ്റാബേസുകളും തിരയാനുള്ള ഉപാധികൾ ഹോട്ട്ബോട്ട് നല്കിയിരുന്നു.

2004ൽ ലൈക്കോസ് "ലൈക്കോസ് ഹോട്ട്ബോട്ട് ഡെസ്ക്ടോപ്പ്" എന്ന പേരിൽ സൗജന്യ ടൂൾബാർ പുറത്തിറക്കി. ഇൻക്ടുമി ഉപയോഗിച്ച് ഡെസ്ക്ടോപ്പിൽ നിന്നും ഇന്റർനെറ്റ് തിരയുക, ഔട്ട്ലുക്കിന്റെ ഇ-മെയിൽ ഫോൾഡറുകൾ തിരയുക, ഹാർഡ് ഡ്രൈവിലെ ഫയലുകലൾ തിരയുക എന്നിവ ആയിരുന്നു ഹോട്ട്ബോട്ട് ഡെസ്ക്ടോപ്പിന്റെ പ്രധാന സവിശേഷത.. 



</doc>
<doc id="144552" url="https://ml.wikipedia.org/wiki?curid=144552" title="നന്ദിത കെ.എസ്.">
നന്ദിത കെ.എസ്.

മലയാള സാഹിത്യരംഗത്തെ ഒരു കവയിത്രിയായിരുന്നു കെ.എസ്. നന്ദിത എന്ന നന്ദിത.

1969 മെയ് 21ന് വയനാട് ജില്ലയിലെ മടക്കിമലയിലാണ് നന്ദിത ജനിച്ചത്. അച്ഛൻ എം. ശ്രീധരമേനോൻ, അമ്മ പ്രഭാവതി എസ്. മേനോൻ, സഹോദരൻ പ്രശാന്ത് കെ. എസ്. ഇംഗ്ലീഷിൽ ബി.എ., എം.എ. ബിരുദങ്ങൾ നേടി. ഗവ: ഗണപത് മോഡൽ ഗേൾസ് ഹൈസ്കൂൾ ചാലപ്പുറം, ഗുരുവായൂരപ്പൻ കോളേജ്, ഫാറൂഖ് കോളേജ്, കാലിക്കറ്റ് യൂണിവേഴ്സിറ്റി ഇംഗ്ലീഷ് ഡിപ്പാർട്ട്മെന്റ്, മദർ തെരേസ വിമൻസ് യൂണിവേഴ്സിറ്റി ചെന്നൈ എന്നിവിടങ്ങളിൽ വിദ്യാഭ്യാസം പൂർത്തിയാക്കി. വയനാട് മുട്ടിൽ മുസ്ലിം ഓർഫണേജ് ആർട്സ് ആന്റ് സയൻസ് കോളേജിൽ ആംഗലേയ വിഭാഗത്തിൽ അദ്ധ്യാപികയായിരുന്നു. 1999 ജനുവരി 17ന് സ്വയം ജീവിതം അവസാനിപ്പിച്ചു. മരണത്തിനു ശേഷം അവരുടെ ഡയറിയിൽ കണ്ടെത്തിയ 1985 മുതൽ 1993 വരെയെഴുതിയ കവിതകൾ സമാഹാരമായി പ്രസിദ്ധീകരിച്ചു. മരണത്തിനു ശേഷമാണ് അവരിലെ കവയിത്രിയെ അടുത്ത ബന്ധുക്കൾ പോലും തിരിച്ചറിഞ്ഞത് . 'നന്ദിതയുടെ കവിതകൾ' എന്നൊരു കവിതാസമാഹാരം മാത്രമാണ്‌ പ്രസിദ്ധീകരിച്ചിട്ടുള്ളത്. നന്ദിതയുടെ മരണശേഷമാണ് നന്ദിത തന്റെ ഡയറിയിൽ കുറിച്ചുവച്ചിട്ടൂണ്ടായിരുന്ന കവിതകൾ വീട്ടുകാർ കണ്ടെടുക്കുന്നതും അവ പ്രസിദ്ധീകരിക്കപ്പെടുന്നതും.





</doc>
<doc id="144553" url="https://ml.wikipedia.org/wiki?curid=144553" title="ചോമ">
ചോമ

ഇന്റർനെറ്റ് തിരയാനുള്ള ഒരു ഉപാധിയാണ് ചോമ. (Teoma)

2000ത്തിൽ ന്യൂ ജേഴ്സിയിലെ റട്ട്ഗേഴ്സ് സർവകലാശാലയിലെ പ്രഫ. അപ്പോസ്ടൊളൊസ് ഗെരാസലിസും ന്യൂ ജേഴ്സിയിലെ റട്ട്ഗേഴ്സ് സർവകലാശാലയിലെ അദ്ദേഹത്തിന്റെ സഹപ്രവർത്തകരും ചേർന്ന് സ്ഥാപിച്ചതാണ് ഈ സെർച്ച് എഞ്ചിൻ. കാലിഫോർണിയയിലെ സാന്റാ ബാർബറാ സർവകലാശാലയിലെ പ്രഫ. താവോ യാങ് ഇതിന്റെ ഗവേഷണവും വികസനവും പ്രഫ. അപ്പോസ്ടൊളൊസ് ഗെരാസലിസിനൊപ്പം നയിച്ചു.1998ലെ ഡിസ്കോവെബ് പ്രോജക്ടിൽ നിന്നാണ് ഇവരുടെ ഗവേഷണം വളർന്നത്.

തിരയാനായി ഉപയോഗിച്ചിരുന്ന അൽഗോരിതമാണ് ചോമയെ വ്യത്യസ്തമാക്കിയത്. ഇതിലെ പ്രധാനപ്പെട്ട ഭാഗങ്ങളിൽ ചിലത് ഐ.ബി.എംന്റെ ക്ലെവർ പ്രോജക്ടിൽ നിന്ന് കടമെടുത്തതാണ്. ഗൂഗിളിന്റെ പേജ്‌റാങ്കിൽ നിന്നും തികച്ചും വ്യത്യസ്തമായി വിഷയവുമായി ബന്ധമുള്ള പേജുകൾ ആണ് ചോമ ലഭ്യമാക്കിയിരുന്നത്.

2001 സപ്തംബർ 11ന് ആസ്ക്.കോം ചോമ കൈവശപ്പെടുത്തി. പിന്നീടങ്ങോട്ട് ഇതു ആസ്കിന്റെ കീഴിലാണ് പ്രവർത്തിച്ചത്. 2006 ഫെബ്രുവരി 26ന് ചോമ പേരുമാറ്റുകയും ആസ്ക്.കോമിലെക്ക് തിരിച്ചുവിടുകയും ചെയ്തു. 

ചോമ അൽഗോരിതം ഇന്നു ExpertRank അൽഗോരിതം എന്നാണ് അറിയപ്പെടുന്നത്.. 2010 ഏപ്രിൽ മധ്യത്തിൽ ചോമ പുനരാരംഭിച്ചു എന്നു ആസ്ക് പറയുന്നു. ഒരു ലളിതമായ തിരയാനുള്ള ഉപാധിയായി ആണ് ഇതു പുനരാരംഭിച്ചത്.




</doc>
<doc id="144554" url="https://ml.wikipedia.org/wiki?curid=144554" title="നന്ദിത (വിവക്ഷകൾ)">
നന്ദിത (വിവക്ഷകൾ)



</doc>
<doc id="144555" url="https://ml.wikipedia.org/wiki?curid=144555" title="ഡോഗ്പൈൽ">
ഡോഗ്പൈൽ

ഗൂഗിൾ, യാഹൂ!, ബിംഗ്, ആസ്ക്.കോം തുടങ്ങി മറ്റു പല സെർച്ച് എഞ്ചിനുകളും ഉപയോഗിച്ചു തിരയുന്ന ഒരു മീറ്റാസെർച്ച് എഞ്ചിനാണ് ഡോഗ്പൈൽ . നിലവിൽ ഇൻഫോസ്പെയിസിന്റെ കീഴിലാണ് ഡോഗ്പൈൽ.

1996 നവംബറിലാണ് ഡോഗ്പൈൽ പ്രവർത്തനം ആരംഭിച്ചത്. ആരോൺ ഫ്ലിന്നാണ് ഈ വെബ്സൈറ്റ് രൂപകല്പന ചെയ്തതും വികസിപ്പിച്ചതും. പിന്നീട് ഈ കമ്പനി ഗോ2നെറ്റ് എന്ന കമ്പനിക്ക് വിൽക്കപ്പെട്ടു. ഗോ2നെറ്റ് ഇൻഫോസ്പെയിസ് കൈവശപ്പെടുത്തിയതോടെ ഡോഗ്പൈൽ ഇൻഫോസ്പെയിസിന്റെ ഉടമസ്ഥതയിലായി.

ഡോഗ്പൈൽ ഒരു മീറ്റാസെർച്ച് വെബ്സൈറ്റാണ്. അതായത് ഈ സെർച്ച് എഞ്ചിൻ മറ്റു സെർച്ച് എഞ്ചിനുകൾ തിരയാൻ ഉപയോഗിക്കുന്നു,




</doc>
<doc id="144578" url="https://ml.wikipedia.org/wiki?curid=144578" title="പീരു സിങ് ഷെഖാവത്ത്">
പീരു സിങ് ഷെഖാവത്ത്

രാജസ്ഥാനിലെ രഹപുതാനയിലെ രാമ്പുരബേരിയിൽ 1918 മേയ് 20നായിരുന്നു കമ്പ്നി ഹവീൽദാർ മേജർ പീരു സിങ് ഷെഖാവത്ത് ജനിച്ചത്. 1936ൽ ആറാം നമ്പർ രജപുതാന റൈഫിൾസിൽ ചേർന്നു. 1948ലെ ജമ്മു കശ്‌മീർ ഓപ്പറേഷൻ സമയത്ത് പാക് ഭടന്മാർ തിത്വാൾ മേഖലയിൽ നിന്ന് ശക്തമായ പ്രത്യാക്രമണം നടത്തി. 1948 ജൂലൈ 11 ന് ഇന്ത്യയുടെ പ്രത്യാക്രമണം ഉണ്ടായി. ജൂലൈ 15 വരെ ഇന്ത്യ മികച്ച മുന്നേറ്റം നടത്തി. എന്നാൽ തുടർന്നുള്ള ഇന്ത്യയുടെ മുന്നേറ്റം തടയാാൻ മേഖലയിലെ രണ്ട് ഉയർന്ന പ്രദേശങ്ങളിൽ പാക് സൈന്യം നിലയുറപ്പിച്ചിരിക്കുന്നതായി നിരീക്ഷകർ കണ്ടെത്തി. ഈ രണ്ടു പോസ്റ്റുകളും കീഴടക്കേണ്ട ചുമതല രജപുത്താന റൈഫിൾസിനായിരുന്നു. പീരുസിങിന്റെ നേതൃത്വത്തിലുള്ള ഡി കമ്പനി ലക്ഷ്യത്തിലേക്ക് നീങ്ങി. പൊടുന്നതേ പീരു സിങ്ങിന്റെ സേനയ്ക്ക് നേരെ പാക് തോക്കുകൾ വെടിയുതിർത്തു. അര മണിക്കൂറിനുള്ളിൽ 51 പേർ തോക്കിനിരയായി. ഗ്രനേഡിന്റെ ചീളുകൾ കുത്തിക്കയറി പീരു സിങ്ങിന്റെ ദേഹമാസകലം മുറിവേറ്റു. അപ്പോഴേക്കും അദ്ദേഹത്തിന്റെ കമ്പനിയിലുണ്ടായിരുന്ന എല്ലാവരും കൊല്ലപ്പെടുകയോ പരിക്കേറ്റു വീഴുകയോ ചെയ്തിരുന്നു. മാരകമായി മുറിവേറ്റ അദ്ദേഹം ചോരയൊലിപ്പിച്ച് കൊണ്ട് ശത്രുവിന്റെ അടുത്ത പോസ്റ്റിനു നേരെ നീങ്ങി. ശത്രു ട്രഞ്ചിനു നേരെ ഇഴഞ്ഞെത്തിയ പീരു സിങ്, അവിടെ നിന്ന് കൈക്കലാക്കിയ ഗ്രനേഡ് അടുത്ത പാക് പോസ്റ്റിലേക്ക് വലിച്ചെറിഞ്ഞു. അതിനടുത്ത ട്രഞ്ചിലേക്ക് ഇഴഞ്ഞെത്തിയ അദ്ദേഹം രണ്ട് ശത്രു സൈനികറേ ബയണറ്റ് കൊണ്ട് കുത്തി കൊലപ്പെടുത്തി. മൂന്നാമത്തെ ട്രഞ്ചിലേക്ക് നീങ്ങുന്നതിനിടയിൽ ശത്രു വെടിയുണ്ട് അദ്ദേഹത്തിന്റെ തലയിൽ തറച്ചു മരണപ്പെട്ടു.

തന്റെ കൂട്ടാളികൾക്കു മുന്നിൽ ധൈര്യത്തിന്റെ അതുല്യമായ ഉദാഹരണമായി മാറിയ അദ്ദേഹത്തിന് രാജ്യം മരണാനന്തര ബഹുമതിയായി പരമവീര ചക്രം നൽകി ആദരിച്ചു.


</doc>
<doc id="144593" url="https://ml.wikipedia.org/wiki?curid=144593" title="കേരളത്തിലെ നിയമസഭാമണ്ഡലങ്ങൾ (2011)">
കേരളത്തിലെ നിയമസഭാമണ്ഡലങ്ങൾ (2011)

2011-ലെ കേരളത്തിലെ നിയമസഭാ തെരഞ്ഞെടുപ്പ് ഏപ്രിൽ 13 നു നടക്കും.



</doc>
<doc id="144594" url="https://ml.wikipedia.org/wiki?curid=144594" title="ക്യാറ്റ്സ്കിൽ പാർക്ക്">
ക്യാറ്റ്സ്കിൽ പാർക്ക്

അമേരിക്കയിലെ ന്യൂയോർക്ക് പട്ടണത്തിൽ നിന്നും 220 കിലോമീറ്റർ അകലെയായി ക്യാറ്റ്സ്കിൽ മൗണ്ടനിൽ സ്ഥിതി ചെയ്യുന്ന ഒരു സംരക്ഷിതവനമേഖലയാണ് ക്യാറ്റ്സ്കിൽ പാർക്ക്. ഇതിൽ വന്യജീവി സങ്കേതം, സംരക്ഷിത വനം, അഞ്ച് നദികൾ, പത്ത് പർവ്വതങ്ങൾ, ചെറിയ അരുവികൾ എന്നിവ ഉൾക്കൊള്ളുന്നു. ഇവിടെ നിന്നുമാണ് ന്യൂ യോർക്ക്‌ നഗരത്തിനാവശ്യമായ ജലം ലഭ്യമാക്കുന്നത്. 700,000 ഏക്കറാണ് പാർക്കിന്റെ വിസ്തൃതി.

ന്യൂ യോർക്കിലെ സ്ലൈഡ്‌ മൗണ്ടൻ (Slide Mountain) എന്ന പർവ്വതം ക്യാറ്റ്സ്കിൽ പാർക്കിലാണ് സ്ഥിതി ചെയ്യുന്നത്. ന്യൂ യോർക്കിലെ ഏറ്റവും വലിയ രണ്ടാമത്തെ പർവ്വതമാണിത്. ഇത് സമുദ്ര നിരപ്പിൽ നിന്നും 4200 അടി ഉയരത്തിൽ നിലകൊള്ളുന്നു.


</doc>
<doc id="144607" url="https://ml.wikipedia.org/wiki?curid=144607" title="യുനാനി">
യുനാനി

തെക്കേ ഏഷ്യയിൽ പ്രചാരത്തിലുള്ള ഒരു പാരമ്പര്യചികിത്സാരീതിയാണ് യുനാനി. യുനാനി- തിബ്ബ്, യുനാനി മെഡിസിൻ എന്നൊക്കെ അറിയപ്പെടുന്നു. അറബി, ഹിന്ദി-ഉറുദു, പേർഷ്യൻ ഭാഷകളിലൊക്കെ ഗ്രീക്ക് മെെഡിസിൻ എന്നാണ് ഇതിനർത്ഥം. തെക്കേ ഏഷ്യയിൽ ഏറെ പ്രചാരമുള്ള ഒരു പാരമ്പര്യ ചികിത്സാരീതിയാണ്. ഗ്രീക്ക് ഭിഷഗ്വരൻ ഹിപ്പോക്രാറ്റസും റോമൻ ഭിഷഗ്വരൻ ഗലേൻ പഠിപ്പിച്ച് അറേബ്യയിലേയും പേർഷ്യയിലേയും ഭിഷഗ്വരനായിരുന്ന റാസി (Al Razi), ഇബ്നു സീന ( Avicenna) , അൽ-സഹ്രാവി( Al-Zahravi, ഇബ്ന് നഫിസ് (Ibn al-Nafis ) എന്നിവരൊക്കെ വളർത്തിയെടുത്ത ഒരു വൈദ്യശാഖയാണിത്. മനുഷ്യ ശരീരം മൂന്നു ഘടകങ്ങൾ കൊണ്ടുണ്ടാക്കിയതാണെന്ന് യുനാനി പറയുന്നു. ഓർഗൻസ് എന്ന ഖരരൂപത്തിലുള്ളത്, ഹ്യൂമേഴ്സ് എന്ന ദ്രാവകരൂപത്തിലുള്ളത്, ന്യൂമ എന്ന വാതക രൂപത്തിലുള്ളത്. മനുഷ്യശരീരത്തിലെ ദം, ബൽഗം, സഫ്ര, സൌദ എന്നീ ഹ്യൂമേഴ്സ് ഘടകങ്ങളുടെ അസന്തുലിതാവസ്തയാണ് രോഗകാരണമെന്ന് യുനാനി പറയുന്നു.

ആധുനിക വൈദ്യശാസ്ത്രത്തിന്റെ പിതാവായി വിശേഷിക്കപ്പെടുന്ന, ഗ്രീക്ക് വൈദ്യൻ ഹിപ്പോക്രാറ്റസിന്റെയും റോമിലെ വൈദ്യനായിരുന്ന ഗാലന്റെയും ഗവേഷണത്തെ ആധാരമാക്കിയുള്ള ഇത്, യുനാനി മെഡിസിൻ ഒരു സമ്പൂർണ്ണ ചികിത്സാരീതിയായി വികസിപ്പിച്ചത് അറബികളും അവിസെന്നയെപ്പോലുള്ള പേർഷ്യൻ വൈദ്യൻമാരായിരുമായിരുന്നു.

ബൽഗം, ദാം, സഫ്ര, സൗദ എന്നീ നാലു നർമ്മങ്ങളെ ആധാരമാക്കിയാണ് യുനാനി ചികിത്സാരീതി നിലകൊള്ളുന്നത്.

യുനാനി എന്ന പദം ഗ്രീക്കിൽ നിന്നാണ് ഉത്ഭവിച്ചത്. ഗ്രീസിലെ ഒരു തീരപ്രദേശമായ അനറ്റോളിയയുടെ മറ്റൊരു പേരായിരുന്നു യുനാനി.

യുനാനിയുടെ ഉത്ഭവം ക്രിസ്ത്യൻ യുഗത്തിൽ 2-ആം നൂറ്റാണ്ടിൽ ജീവിച്ചിരുന്ന പെർഗാമത്തിലെ ക്ലോഡിയസ് ഗാലനസിന്റെ കാലത്താണെന്നാണ് ചിലർ വാദിക്കുന്നു. പ്രാചീന പേർഷ്യൻ വൈദ്യത്തിൽ നിന്നാണെന്ന് മറ്റ് ചിലർ പറയുന്നു. പേർഷ്യയിലെ ഹക്കീമായിരുന്ന അവിസെന്നയിൽനിന്നാണ് ഈ സമ്പ്രദായം ഉത്ഭവിച്ചത് എന്നും അഭിപ്രായം ഉണ്ട്. അവിസെന്നയുടെ വൈദ്യശാസ്ത്ര കൃതിയായ ദ് കാനൻ ഓഫ് മെഡിസിൻ(The Canon of Medicine) ആണ് ഇതിനു തെളിവായി എടുത്തുകാട്ടുന്നത്.ഈ വാദപ്രകാരം യുനാനിയുടെ ഉത്ഭവം അവിസെന്ന തന്റെ കൃതി എഴുതിയ വർഷമായ 1025ADയിലായിരുന്നു എന്ന് കരുതപ്പെടുന്നു. ഗ്രീക്ക് വൈദ്യശാസ്ത്രവും ഇസ്ലാമിക വൈദ്യശാസ്ത്രവും ഇന്ത്യൻ ചികിത്സാരീതിയായ ആയുർവേദത്തെക്കുരിച്ചുള്ള ചരകന്റെയും ശുശ്രുതന്റെയും കണ്ടെത്തലുകളുമാണ് അവിസെന്നയെ സ്വാധീനിച്ചത്.

യുനാനി ചികിത്സാവിധിയുടെ വേരുകൾ തപ്പിയാൽ ചെന്നെത്തുന്നത് ക്രിസ്തുവർഷത്തിൽ രണ്ടാം നൂറ്റാണ്ടിൽ പെർഗാമാമിൽ ജീവിച്ചിരുന്ന ക്ലൌദിയസ് ഗലേനൂസിലും പ്രാചീന ഇറാനിയൻ വൈദ്യത്തിലും എത്തും. യുനാനിയുടെ പ്രാഥമിക വിവരങ്ങൾ വികസിക്കുന്നത് കക്കിം ഇബ്ൻ സിനയുടെ ‘’‘ദ കാനൺ ഒഫ് മെദിസിൻ’‘’ എന്ന ചികിത്സാവിജ്ഞാനകോശത്തിൽ നിന്നാണ്. അദ്ദേഹം ഗ്രീക്ക്, ഇസ്ലാമിക് വൈദ്യത്താലും സുശ്രുതൻ, ചരകൻ എന്നിവരുടെ രീതികളാലും സ്വാധീനിക്കപ്പെട്ടിട്ടുണ്ട്.
ഇന്ത്യയിൽ ഈ ചികുത്സാരീതി എത്തുന്നത് വടക്കെ ഇന്ത്യയിൽ ക്ര്സ്തുവർഷം 12-13 നൂറ്റാണ്ടിൽ മുസ്ലീം ഭരണകാലത്തായിരുന്നു. പിന്നീട് മുഗൾ കാലഘട്ടത്തിൽ വളർച്ച പ്രാപിച്ചു. അലാവുദ്ദീൻ ഖിൽജിയുടെ കാലത്ത് (1296-1316) അദ്ദേഹത്തിന്റെ രാജസദസ്സിൽ അനേകം പ്രസിദ്ധരായ യുനാനി ചികിത്സകരുണ്ടായിരുന്നു. തുടർന്നുള്ള കാലങ്ങളിൽ രാജകീയ ഭരണത്തിന്റെ താങ്ങും ഇന്ത്യൻ അയുർവേദ ചികിത്സകരുടെ യുനാനി രചനകളും ഇന്ത്യയിൽ ഈ ചികിത്സാരീതി പ്രചരിക്കാൻ കാരണമായി.

ചികിത്സയുടെ വിവിധ ഭാഗങ്ങളെ പറ്റിയുള്ള അനുഭവങ്ങളും അഗാധമായ വിവരങ്ങളും ലോകമെങ്ങുമുള്ള അനേകം പ്രാചീന പുസ്തകങ്ങളിൽ പരന്നു കിടക്കുന്നുണ്ട്. രോഗം കണ്ടുപിടിക്കുന്നതിൽ സൂചനകളും ലക്ഷണങ്ങളും ചൂടും ലാബ് പരിശോധനകളും ഉപയോഗപ്പെടുത്തുന്നു. 
രോഗം തിരിച്ചറിഞ്ഞാൽ ‘’‘ഉസൂല ഇലാജ്‘’‘ (ചികിത്സാരീതി) തീരുമാനിക്കും. 


ചികിത്സ താഴെ പറയുന്ന ഒന്നോ അതിലധികമോ രീതികൾ ഉപയ്യോഗിക്കും.



12ആം ശതകത്തിന്റെയും 13ആം ശതകത്തിന്റെയും ഇടയ്ക്കാണ് ഇന്ത്യയിൽ യുനാനി പ്രചാരം നേടിയതെന്ന് കരുതപ്പെടുന്നു. ദൽഹി സുൽത്താൻമാർ(1206-1527 CE) കൊണ്ടുവന്ന ഈ ചികിത്സാരീതി മുഗൾ ഭരണത്തിന്റെ കീഴിൽ ആയിരുന്നു പ്രചാരം നേടിയത്. 
ഇന്ത്യയിൽ 40 യുനാനി മെഡിക്കൽ കോളേജുകളുണ്ട്. അവ ബി.യു.എം. എസ് ബിരുദം നൽകുന്നുണ്ട്.. ഇന്ത്യയിൽ കേന്ദ്ര സർക്കാരിന്റെ ആരോഗ്യ- കുടുംബക്ഷേമ മന്ത്രാലയത്ത്റ്റിന്റെ കീഴിലുള്ള ആയുർവേദ, യോഗ, പ്രക്രതി ചികിത്സ, യുനാനി, സിദ്ധ, ഹോമിയോപ്പതി വകുപ്പിന്റെ(AYUSH) കീഴിൽ 1971 മുതൽ പ്രവർത്തിച്ചു വരുന്ന സെന്റർ കൌൺസിൽ ഓഫ് ഇന്ത്യൻ മെഡിസിൻ (CCIM) എന്ന സ്റ്റാറ്റ്യൂട്ടറി സംഘം ഇന്ത്യയിലെ ആയുർവേദ, സിദ്ധ, യുനാനി എന്നീ വൈദ്യശാഖകളിലെ ഉന്നത വൈദ്യ വിദ്യാഭ്യാസത്തെ നിരീക്ഷിച്ചു കൊണ്ടിരിക്കുന്നു.

ഭാരതസർക്കാർ ബയോപൈറസിയേയും ന്യായമല്ലാത്ത പാറ്റന്റുകളേയും എതിരിടാൻ 2001 ൽ തുടങ്ങിയ പാരമ്പര്യ വിവരങ്ങളുടെ ഡിജിറ്റൽ ലൈബ്രറിയിൽ ഇന്ത്യയിലെ വിവിധ വൈദ്യ ശാഖകളുടെ ശേഖരത്തിൽ യുനാനിയിലെ 98700 ഔഷധയോഗങ്ങളുടെ വിവരങ്ങളുണ്ട്. ആയുഷിന്റെ കീഴിൽ 1979ൽ സ്ഥാപിച്ച സെന്റർ കൌൺസിൽ ഫോർ യുനനാനി മെഡിസിൻ (CCRUM) യുനാനിയിൽ ശാസ്ത്രീയ ഗവേഷണം നടത്തുന്ന രണ്ടു കേന്ദ്ര യുനാനി ഗവേഷണ ഇൻസ്റ്റിറ്റ്യൂട്ടുകളും എട്ട് റീജ്യണൽ ഗവേഷണ ഇൻസ്റ്റിറ്റ്യൂട്ടുകളും ആറു ക്ലിനിക്കൽ ഗവേഷണ ഇൻസ്റ്റിറ്റ്യൂട്ടുകളും മരുന്നു മാനദണ്ഡ ഗവേഷണ ഘടകങ്ങളും രാസ ഗവേഷണ ഘടകങ്ങളും അടക്കം 22 ദേശവ്യാപകമായുള്ള ഗവേഷണ ഇൻസ്റ്റിറ്റ്യൂട്ടുകളേയും ഘടകങ്ങളേയും പ്രവർത്തനങ്ങളെ ഏകോപിപ്പിക്കുകയും അവയ്ക്കു വേണ്ട സഹായങ്ങളും കൊടുക്കുന്നു.
കേരളത്തിലെ ഏക യുനാനി മെഡിക്കൽ കോളേജ് കോഴിക്കോട് കൈതപോയിൽ 2015 ൽ സ്ഥാപിതമായ മർകസ് യുനാനി മെഡിക്കൽ കോളേജ് ആണ്.






</doc>
<doc id="144612" url="https://ml.wikipedia.org/wiki?curid=144612" title="റിവോൾവർ">
റിവോൾവർ

തുടർച്ചയായി വെടി ഉതിർക്കുവാൻ സാധിക്കുന്ന കൈത്തോക്കാണ് റിവോൾവർ. ഇതിലെ തിരകൾ നിറച്ച സിലിണ്ടർ കറങ്ങുന്നതിനാലാണ് ഈ പേര് ലഭിച്ചത്. സാമുവൽ കോൾട്ട് ആണ് ഈ തോക്ക് കണ്ടു പിടിച്ചത്. 

ഒരു റിവോൾവറിൽ കറങ്ങുന്ന ഒരു സിലിണ്ടറും, അതിൽ ഒന്നിലധികം അറകളും, വെടി ഉതിർക്കുവാൻ ഒരു ബാരെലും ഉണ്ടാകും. പുതിയ റിവോൾവറുകളിലെ സിലിണ്ടറിൽ അഞ്ചോ ആറോ അറകൾ കാണപ്പെടുന്നു. എന്നാൽ പഴയ ചില റിവോൾവറുകളിൽ പത്തു വരെ അറകളുണ്ടായിരുന്നു.

വിവിധ തരം റിവോൾവറുകൾ



</doc>
<doc id="144618" url="https://ml.wikipedia.org/wiki?curid=144618" title="മാത്തൂർ മന്ദമ്പുള്ളി ഭഗവതിക്ഷേത്രം">
മാത്തൂർ മന്ദമ്പുള്ളി ഭഗവതിക്ഷേത്രം

പാലക്കാട് ജില്ലയിലെ മാത്തൂർ ഗ്രാമപഞ്ചായത്തിൽ സ്ഥിതി ചെയ്യുന്ന ഒരു ക്ഷേത്രമാണ് മാത്തൂർ മന്ദംപുള്ളിക്കാവ് ഭഗവതിക്ഷേത്രം
ആയിരത്തിൽപരം വർഷത്തെ പഴക്കമുള്ള പുരാതനമായ ഈ ഭദ്രകാളി ക്ഷേത്രം ടിപ്പുസുൽത്താന്റെ പടയോട്ടകാലത്ത് ടിപ്പുവിന്റെ സൈന്യം കേരളത്തിലെ നിരവധി ക്ഷേത്രങ്ങൾ തച്ചു തകർത്തതിൽ ഈ ക്ഷേത്രവും പെടുന്നു . അതിനു ശേഷം അനേക വർഷം ഈ ക്ഷേത്രം ജീർണതവസ്ഥയിൽ ആയിരുന്നു.


</doc>
<doc id="144621" url="https://ml.wikipedia.org/wiki?curid=144621" title="ഹിപ്പോക്രാറ്റസ്">
ഹിപ്പോക്രാറ്റസ്

പുരാതന ഗ്രീസിലെ ഒരു ഭിഷഗ്വരനായിരുന്നു കോസിലെ ഹിപ്പോക്രാറ്റസ് (ഏകദേശം. 460 – 370 ബി.സി.). ഗ്രീക്കുനാഗരികതയുടെ സുവർണ്ണയുഗമായി കരുതപ്പെടുന്ന പെരിക്കിൾസിന്റെ ഭരണകാലത്താണ് ഇദ്ദേഹം ജീവിച്ചിരുന്നത്. ശാസ്ത്രീയചികിത്സാവിദ്യയുടെ പിതാവായി ഹിപ്പോക്രാറ്റസ് കണക്കാക്കുന്നു. ചികിത്സാശാസ്ത്രത്തിന് ഹിപ്പോക്രാറ്റ്സ് നല്കിയ സംഭാവനകളെയാണ് ഈ അംഗീകാരം സൂചിപ്പിക്കുന്നത്. അദ്ദേഹം സ്ഥാപിച്ച ഹിപ്പോക്രാറ്റസിന്റെ വൈദ്യവിദ്യാലയം ഗ്രീസിൽ ചികിത്സാരംഗത്ത് ഒരു വിപ്ലവം തന്നെ സൃഷ്ടിച്ചു. ഈ സ്ഥാപനമാണ് വൈദ്യശാസ്ത്രത്തെ ഒരു വ്യതിരിക്ത വിഷയം ആയി മാറ്റിയത്. .

"ഹിപ്പോക്രാറ്റസിന്റെ ഗ്രന്ഥസമുച്ചയം" അദ്ദേഹത്തിന്റെ പേരിലാണറിയപ്പെടുന്നതെങ്കിലും ഹിപ്പോക്രാറ്റസ് മാത്രമല്ല ഇതു രചിച്ചത്. ഹിപ്പോക്രാറ്റസിന്റെ വൈദ്യശാസ്ത്രം പഠിച്ചിരുന്ന മറ്റുള്ളവരുടേയും സംഭാവനകൾ ഈ ഗ്രന്ഥത്തിലുണ്ട്. അതുകൊണ്ട്, ഹിപ്പോക്രാറ്റ്സിന്റേതു തന്നയായ സംഭാവനകൾ ഇന്നും അവ്യക്തമാണ്. ചരിത്രത്തിലെ ആദ്യ ഭിഷഗ്വരൻ ഈജിപ്തിലെ ഇമോട്ടെപ് ആണെന്നും വാദിക്കുന്നവരുണ്ട്. ഇങ്ങനെയൊക്കെയാണെങ്കിലും ഹിപ്പോക്രാറ്റസിനെയാണ് ആണ് ചരിത്രത്തിലെ ആദ്യ ഭിഷഗ്വരനായി കണക്കാക്കുന്നത്. പരിശീലനപൂർത്തിയിൽ ഭിഷഗ്വരന്മാർ എടുക്കേണ്ട "ഹിപ്പോക്രാറ്റസിന്റെ പ്രതിജ്ഞ" ഇദ്ദേഹത്തിന്റെ പേരുമായി ബന്ധപ്പെട്ടിരിക്കുന്നു.

469 ബി.സി.യോടടുത്ത് ഗ്രീസിലെ ഒരു ദ്വീപായ കോസിലാണ് ഹിപ്പോക്രാറ്റസ് ജനിച്ചതെന്നതിനോടു ഒട്ടുമിക്ക ചരിത്രകാരന്മാരും യോജിക്കുന്നു. ഗ്രീസിലെ സാഹചര്യങ്ങൾ അനുകൂലമല്ലാതിരുന്നിട്ടും രോഗചികിത്സയിൽ പരമ്പരാഗതസമീപനം പിന്തുടർന്നിരുന്നവരുടെ എതിർപ്പിനെ നേരിട്ട്, അദ്ദേഹം ശാസ്തീയചികിത്സാവിധിയുടെ പ്രയോക്താവായി പേരെടുത്തു. ഈ സാഹസികത ഹിപ്പോക്രാറ്റസിന് 20 വർഷം തടവുശിക്ഷ നേടിക്കൊടുത്തു. ഈ സമയത്താണ് അദ്ദേഹം പ്രശസ്തമായ "സങ്കീർണ്ണശരീരം"(The Complicated Body) പോലുള്ള പല കൃതികളും എഴുതിയത്. അദ്ദേഹത്തെക്കുറിച്ചുള്ള മറ്റും കഥകൾ പലതും സത്യമാണോ എന്നു തെളിയിക്കപ്പെട്ടിട്ടില്ല. ("ഐതിഹ്യങ്ങൾ കാണുക")

രോഗകാരണങ്ങളെക്കുറിച്ചുള്ള അന്ധവിശ്വാസങ്ങളെ എതിർത്ത ആദ്യ വ്യക്തിയാണ് ഹിപ്പോക്രാറ്റസ് എന്ന് കരുതുന്നു. പൈതഗോറസിന്റെ ശിഷ്യന്മാർ തത്ത്വചിന്തയേയും വൈദ്യത്തേയും കൂട്ടിയോജിപ്പിച്ചയാൾ എന്ന പദവി ഹിപ്പോക്രാറ്റസിന് നൽകി. രോഗങ്ങൾ ബാധിച്ചിരുന്നത് ദേവന്മാരുടെ കോപം മൂലമാണ് എന്ന അന്ധവിശ്വാസത്തെ തള്ളിക്കളഞ്ഞുകൊണ്ട് മതത്തേയും വൈദ്യത്തേയും ഹിപ്പോക്രാറ്റസ് വ്യത്യസ്ത വിഷയങ്ങളാക്കി തിരിച്ചു. രോഗങ്ങൾ ഉണ്ടാകുന്നത് പരിസ്ഥിതി സംബന്ധമായ ഘടകങ്ങൾ മൂലവും ഭക്ഷണരീതി മൂലവും ജീവിതചര്യയിലെ പിഴവുമൂലമുമാണെന്ന് അദ്ദേഹം വാദിച്ചു. 

പ്രാചീന ഗ്രീസിൽ വൈദ്യം പ്രധാനമായും ക്നീഡിയൻ, കോസ് രണ്ടു വിഭാഗങ്ങളിലാണ് പഠിപ്പിച്ചിരുന്നത്. ക്നീഡിയൻ സമ്പ്രദായം രോഗനിർണയത്തിലാണ് ശ്രദ്ധ കേന്ദ്രീകരിച്ചത്. ഹിപ്പോക്രാറ്റസിന്റെ കാലത്തെ വൈദ്യശാസ്ത്രത്തിന് ശരീരഘടനയെക്കുറിച്ച് ഒന്നും അറിയില്ലായിരുന്നു. മനുഷ്യശരീരം കീറിമുറിക്കുന്നതിന് ഗ്രീസിൽ ഉണ്ടായിരുന്ന വിലക്കായിരുന്നു ഇതിനു കാരണം. ക്നീഡിയൻ വൈദ്യസ്ഥാപനങ്ങൾ രോഗലക്ഷണങ്ങളെ ആശ്രയിച്ച് രോഗം കൃത്യമായി നിർണ്ണയിക്കുന്നതിൽ(Medical Diagnosis) തുടരെ പരാജയപ്പെട്ടു. ഇതേസമയം ഹിപ്പോക്രാറ്റസിന്റെ സ്ഥാപനം രോഗം കൃത്യമായി നിർണയിക്കുന്നതിൽ കൂടുതൽ വിജയം കൈവരിച്ചു. ഹിപ്പോക്രാറ്റസിന്റെ വൈദ്യവിദ്യാലയം രോഗത്തിന്റെ അനന്തരഫലങ്ങൾ നിർണയിക്കുന്നതിലായിരുന്നു (Prognosis) ശ്രദ്ധചെലുത്തിയത്. ഇതിനാൽ ഹിപ്പോക്രാറ്റസിനും കൂട്ടർക്കും രോഗം ഫലപ്രദമായി ചികിത്സിക്കാൻ കഴിഞ്ഞിരുന്നു. ഇതു വൈദ്യശാസ്ത്രത്തിന്റെ പുരോഗതിക്കു വഴിതെളിച്ചു.

ആധുനിക വൈദ്യശാസ്ത്രത്തിൽ ഹിപ്പോക്രാറ്റസും അദ്ദേഹത്തിന്റെ സമ്പ്രദായവും വലിയ സ്വാധീനം ചെലുത്തുന്നില്ല. ഇന്നു ക്നീഡിയൻ സമ്പ്രദായത്തിലെപ്പോലെ രോഗനിർണയത്തിലെ കൃത്യതയ്ക്കു പ്രാധാന്യം നൽകുന്ന ഡോക്ടർമാർ തുടർന്ന് രോഗത്തിന്റെ ഗതി നിരീക്ഷിച്ച് അതിനുള്ള വിദഗ്ദ്ധമായ ചികിത്സയിൽ ശ്രദ്ധിക്കുന്നു. കഴിഞ്ഞ 2000 വർഷങ്ങളിൽ ഹിപ്പോക്രാറ്റിക് സമീപനത്തിന്റെ ആധികാരത കനത്ത വിമർശനങ്ങൾക്ക് വിധേയമായിട്ടുണ്ട്. ഉദാഹരണത്തിന് ഫ്രഞ്ച് ഡോക്ടറായ എം.എസ്. ഹൗഡാർട്ട് ഹിപ്പോക്രാറ്റിക്ക് ചികിത്സാരീതിയെ "മരണത്തിനു മുകളിലുള്ള ധ്യാനം"(Meditation Upon Death) എന്നാണ് വിശേഷിപ്പിച്ചത്. 

അച്ചടക്കത്തിനും കഠിനപ്രയത്നത്തിനും മാതൃകയായിരുന്നു ഹിപ്പോക്രാറ്റിക് വൈദ്യശാസ്ത്രം. വൈദ്യനെ കുറിച്ചുള്ള കൃതിയിൽ ഹിപ്പോക്രാറ്റസ്, വൈദ്യൻ സത്യസന്ധനും ശാന്തനും ഗൗരവമുള്ളവനുമായിരിക്കണമെന്ന് നിഷ്കർഷിക്കുന്നു. ഹിപ്പോക്രാറ്റസ് അദ്ദേഹത്തിന്റെ കൈവിരലുകളിലെ നഖങ്ങൾ വരെ ഒരു നിശ്ചിത നീളത്തിൽ നിർത്തിയിരിരുന്നു എന്നതും ശ്രദ്ധിക്കപ്പെട്ടിട്ടുണ്ട്.

പ്രാചീന ഗ്രീസിലെ വൈദ്യശാസ്ത്രവുമായി ബന്ധപ്പെട്ട കൃതികളുടെ ഒരു സമാഹാരമാണ് ഹിപ്പോക്രാറ്റിക് ശേഖരം(Latin: "Corpus Hippocraticum"). ഗ്രീക്ക് ഭാഷയിലാണ് ഈ കൃതികൾ രചിച്ചിരിക്കുന്നത്. ഹിപ്പോക്രാറ്റസ് തന്നെയാണോ ഇവയുടെയെല്ലാം രചയിതാവ് എന്ന കാര്യത്തിൽ തർക്കം നിലനില്ക്കുന്നു. എങ്കിലും ഇതിന്റെ വിവിധ പതിപ്പുകൾ ഇറക്കിയത് ഹിപ്പോക്രാറ്റസിന്റെ ശിഷ്യന്മാരാണെന്ന കാര്യത്തിൽ വലിയ തർക്കമൊന്നുമില്ല. വിഷയങ്ങളിലെയും രചനാശൈലിയിലെയും വൈവിദ്ധ്യം പരിഗണിക്കുമ്പോൾ, "ഹിപ്പോക്രാറ്റിക് ശേഖരം", ഒരു വ്യക്തിയുടെ സൃഷ്ടിയല്ല എന്നു കരുതാനാണ് ന്യായം കാണുന്നത്. 

മെഡിക്കൽ വിദ്യാർത്ഥികൾ ജോലിയിലേക്കു പ്രവേശിക്കും മുൻപ് എടുക്കുന്ന പ്രതിജ്ഞ ആണ് ഹിപ്പോക്രാറ്റിക് പ്രതിജ്ഞ(Hippocratic Oath). ഹിപ്പോക്രാറ്റസിന്റെ നാമധേയത്തിലാണ് ഈ പ്രതിജ്ഞയെങ്കിലും ഇതു ഹിപ്പോക്രാറ്റസിന്റെ മരണശേഷമാണ് ഇത് എഴുതപ്പെട്ടത് എന്ന് പുതിയ പഠനങ്ങൾ പറയുന്നു. പ്രതിജ്ഞ അതിന്റെ യഥാർഥരൂപത്തിലല്ലെങ്കിലും ഇന്നും ഉപയോഗിച്ചുവരുന്നു.

ഹിപ്പോക്രാറ്റിക് പ്രതിജ്ഞയുടെ മൂലരൂപത്തിന്റെ ഏകദേശപരിഭാഷയാണു താഴെ:

ഹിപ്പോക്രാറ്റസിനുശേഷം ശ്രദ്ധേയനായ അടുത്ത വൈദ്യൻ പ്രാചീന ഗ്രീസിലെ ഗാലൻ ആയിരുന്നു. ക്രി.വ.129 മുതൽ 200 വരെയായിരുന്നു അദ്ദേഹത്തിന്റെ ജീവിതകാലം. ഗാലൻ ഹിപ്പോക്രാറ്റീക് സമ്പ്രദായം കൂടുതൽ പ്രചരിപ്പിച്ചു. മധ്യകാലഘട്ടത്തിൽ അറബികൾ ഹിപ്പോക്രാറ്റസിന്റെ സമ്പ്രദായങ്ങൾ ഉപയോഗിച്ചു. നവോത്ഥാന കാലഘട്ടത്തിന് ശേഷം 19-ആം നുറ്റാണ്ടിൽ ഹിപ്പോക്രാറ്റീക് സമ്പ്രദായം യൂറോപ്പിലും വികസിച്ചു. ഇവിടെ ശ്രദ്ധേയരായത് തോമസ് സിഡൻഹാം, വില്ല്യം ഹെബർദൻ, ജീൻ മാർട്ടിൻ ചാർക്കോട്ട്, വില്ല്യം ഓസ്ലർ തുടങ്ങിയവരായിരുന്നു. 

അരിസ്റ്റോട്ടിലിന്റെ സാക്ഷ്യപ്രകാരം "മഹാനായ ഹിപ്പോക്രാറ്റസ്" എന്നാണ് ഹിപ്പോക്രാറ്റസ് അറിയപ്പെട്ടിരുന്നത്.". ഹിപ്പോക്രാറ്റസിനെ ദയാലുവും കുലീനനും വയോവൃദ്ധനുമായ ഒരു വൈദ്യനായാണ് ആദ്യകാലങ്ങളി ൽചിത്രീകരിച്ചിരുന്നത്. പിന്നീട് ഹിപ്പോക്രാറ്റസ് ഒരു ഉറച്ച ഒരു ഡോക്ടറായാണ് ചിത്രീകരിക്കപ്പെട്ടത്. ബുദ്ധിമാനും അസാമാന്യവുമായ ഒരു വ്യക്തിയായിട്ടാണ് ഹിപ്പോക്രാറ്റസ് കരുതപ്പെടുന്നത്. 

ഹിപ്പോക്രാറ്റസിനെക്കുറിച്ചുള്ള പല് കഥകളും ശരിയായിരിക്കണമെന്നില്ല, കാരണം ഈ കഥകളോടു സാമ്യമുള്ള കഥകൾ അവിസെന്നയെയും സോക്രട്ടീസിനെയും കുറിച്ച് പറയപ്പെടുന്നുണ്ട്. അതുകൊണ്ടാണിവ ഐതിഹ്യങ്ങളാണോ എന്ന സംശയം ഉളവാക്കുന്നത്. തന്റെ ജീവിതകാലത്ത്, അത്ഭുതകരമായി പല രോഗങ്ങളും ചികിത്സിച്ചു ഭേദമാക്കിയിട്ടുണ്ട് എന്ന് പറയപ്പെടുന്നു. ഉദാഹരണത്തിന് ഹിപ്പോക്രാറ്റസ് ആതൻസിലെ എലിപ്പനി ബാധിച്ചവരെ ഒരു വലിയ തീ കൂട്ടി സുഖപ്പെടുത്തിയിട്ടുണ്ട് എന്നൊരു ഐതിഹ്യമുണ്ട്. മാസിഡോണിയയിലെ രാജാവായിരുന്ന പെർഡിക്കാസ് രണ്ടാമനെ "പ്രണയരോഗത്തിൽ" നിന്നു ഹിപ്പോക്രാറ്റസ് സുഖപ്പെടുത്തിയതായി മറ്റൊരു കഥ പറയുന്നു. ഒരു ചരിത്രകാരനും ഇതുവരെ ഈ വാദങ്ങളെ ശരിവച്ചിട്ടില്ല. അതുകൊണ്ടുതന്നെ അവ ഒരിക്കലും സംഭവിച്ചതാവാനും സാധ്യതയില്ല.

പേർഷ്യയിലെ രാജാവായിരുന്ന അർടാസെർക്സിസിന്റെ സദസ്സിലേക്കുള്ള ക്ഷണം ഹിപ്പോക്രാറ്റസ് നിരസിച്ചതായും ഒരു കഥ പ്രചാരത്തിലുണ്ട്.

ഹിപ്പോക്രാറ്റസിനെക്കുറിച്ചുള്ള ചില കഥകൾ പറയുന്നത് അദ്ദേഹം ഗ്രീസിലെ ഒരു ക്ഷേത്രത്തിന് തീ വച്ചതിനുശേഷം ഒളിച്ചോടിപ്പോയി എന്നാണ്. ഈ കഥയുടെ സ്രോതസ്സായ സൊറാനസ് ഇതു ക്നീഡോസിലെ ഒരു ക്ഷേത്രമാണെന്നാണ് പറയുന്നത്. നൂറ്റാണ്ടുകൾക്ക് ശേഷം ബൈസന്റൈൻ സാമ്രാജ്യത്തിലെ ജോൺ ഷെഷെസ് ഹിപ്പോക്രാറ്റസ് അദ്ദേഹത്തിന്റെ തന്നെ കോസിലെ ക്ഷേത്രമാണ് തീവച്ച് നശിപ്പിച്ചത് എന്നു എഴുതി. 
ഹിപ്പോക്രാറ്റസിന്റെ വംശാവലി പിതൃവംശത്തിൽ ആസ്ക്ലേപിയുസിലേക്കും മാതൃവംശത്തിൽ ഹെറാക്ല്സിലും എത്തിനിൽക്കുന്നു.

1. ഹിപ്പോക്രാറ്റസ് II ”വൈദ്യശാസ്ത്രത്തിന്റെ പിതാവ്"
2. ഹെറാക്ലീഡ്സ്
4. ഹിപ്പോക്രാറ്റസ് I
8. ഗ്നോസിഡിക്കസ്
16. നെബ്രസ്
32. സോസ്ട്രാറ്റസ് III.
64. തിയൊഡോറസ് II.
128. സോസ്ട്രാറ്റസ്, II.
256. തിയൊഡോറസ്
512. ക്ലിയോമിറ്റേഡ്സ്
1024. ക്രിസാമിസ്
2048. ഡാർഡാനസ്
4096. സോസ്റ്റാറ്റസ്
8192. ഹിപ്പോളോക്കസ്
16384. പോഡാലിരിയസ്
32768. ആസ്‌ക്ലേപിയൂസ്

ചില രോഗങ്ങൾക്കും രോഗലക്ഷണങ്ങൾക്കും ഹിപ്പോക്രാറ്റസ് കണ്ടുപിടിച്ചതിനാൽ ഹിപ്പോക്രാറ്റസിൽ നിന്നാണ് പേര് ലഭിച്ചത്. ഹിപ്പോക്രാറ്റിക്ക് ഫെയിസ് ഇതിനൊരുദാഹരണമാണ്. മരണത്തിനു ശേഷമോ, ദീർഘകാലമായുള്ളാ രോഗാവസ്ഥ മൂലമോ, വിശപ്പു മൂലമോ ആണ് ഇത് ഉണ്ടാവുന്നത്. Nail Clubbing, ഹിപ്പോക്രാറ്റീക് ഫിംഗേർസ് എന്നും അറിയപ്പെടുന്നു. ഹിപ്പോക്രാറ്റിക് ബെഞ്ച്(Hippocratic Bench), ഹിപ്പോക്രാറ്റിക് കാപ്പ് ഷെയിപ്പ്ഡ് ബാൻഡേജ് എന്നിവയ്ക്കും ഹിപ്പോക്രാറ്റസിൽ നിന്നാണ് പേരു ലഭിച്ചത്. ഹിപ്പോക്രാറ്റിക് കോർപ്പസും ഹിപ്പോക്രാറ്റിക് പ്രതിജ്ഞയും ഈ ശ്രേണീയിൽ ഉൾപ്പെടുന്നു. ഹിപ്പോക്രാസ് എന്ന പാനീയവും ഹിപ്പോക്രാറ്റസാണ് കണ്ടുപിടിച്ചത് എന്ന് വിശ്വസിക്കപ്പെടുന്നു. റിക്ടസ് ചിരി ഹിപ്പോക്രാറ്റിക് ചിരി എന്നും അറിയപ്പെടുന്നു. 

ചന്ദ്രോപരിതലത്തിലെ ഒരു ഗർത്തം ഹിപ്പോക്രാറ്റസ് ഗർത്തം എന്നാണ് അറിയപ്പെടുന്നത്. കോസിലെ ഒരു മ്യൂസിയം ഹിപ്പോക്രാറ്റസിന്റെ പേരിലാണ്. ഹാരി പോട്ടർ കഥകളിലെ ഒരു വൈദ്യന് ഹിപ്പോക്രാറ്റസിൽ നിന്നാണ് പേര് ലഭിക്കുന്നത്. ന്യൂയോർക്ക് സർവകലാശാല മെഡിക്കൽ സെന്ററിന്റെ കീഴിലുള്ള ഒരു പദ്ധതി ഹിപ്പോക്രാറ്റസ് പ്രോജക്ട്("HIgh PerfOrmance Computing for Robot-AssisTEd Surgery") എന്നാണ് അറിയപ്പെടുന്നത്.


</div>
</td>
</tr>
</table>


</doc>
<doc id="144624" url="https://ml.wikipedia.org/wiki?curid=144624" title="അബൂ താലിബ്">
അബൂ താലിബ്

മുഹമ്മദുനബിയുടെ പിതൃവ്യനായിരുന്നു അബൂ താലിബ് ‎ (549 – 619). ശരിയായ പേര് അബ്ദു മനാഫ് ഇബ്നു അബ്ദുൽമുത്തലിബ് (അറബിൿ: أبو طالب بن عبد المطلب‎) എന്നാണ്. നബിയുടെ ജാമാതാവായിരുന്ന അലി ബിൻ അബീത്വാലിബ്, ഇദ്ദേഹത്തിന്റെ പുത്രനാണ്. പിതാമഹനായ അബ്ദുൽ മുത്തലിബ് നിര്യാതനായപ്പോൾ 10 വയസ്സു മാത്രമുള്ള നബിയുടെ രക്ഷാകർത്തൃത്വം ഏറ്റെടുത്തത് അബൂ താലിബ് ആയിരുന്നു. സഹോദര പുത്രനോട് നിസ്സീമമായ വാത്സല്യമാണ് ഇദ്ദേഹത്തിനുണ്ടായിരുന്നത്. ഇദ്ദേഹത്തോടൊപ്പം നബി വ്യാപാരാർഥം സിറിയയിൽ സഞ്ചരിച്ചിട്ടുണ്ട്. മുഹമ്മദ് തന്റെ പ്രവാചകത്വം പ്രഖ്യാപിക്കുകയും അറബികളുടെ വിഗ്രഹാരാധനയെയും പ്രാകൃതസമ്പ്രദായങ്ങളെയും എതിർക്കുകയും ചെയ്തപ്പോൾ മക്കാ നിവാസികളായ ഖുറൈഷികൾ കുപിതരായി അദ്ദേഹത്തെയും അനുയായികളെയും പല പ്രകാരത്തിൽ ദ്രോഹിച്ചു. ഈ സമയത്ത് അബൂ താലിബ് നബിക്കു നല്കിയ സഹായവും സംരക്ഷണവും ഖുറൈഷികൾക്ക് ഇഷ്ടപ്പെട്ടില്ല. തന്റെ വംശജരായ ഖുറൈഷികൾ അബൂ താലിബിനെ ഇതിൽനിന്നും പിന്തിരിപ്പിക്കുവാൻ പ്രയോഗിച്ച ഉപായങ്ങളെല്ലാം നിഷ്ഫലമാകുകയാണുണ്ടായത്. ഖുറൈഷികൾ കോപാന്ധരായി. അവർ ഇദ്ദേഹത്തിനും കുടുംബമായ നൂഹാഷിമിനും എതിരെ സാമൂഹികബഹിഷ്കരണം പ്രഖ്യാപിച്ചു. മക്കയിലെ ഒരു താഴ്വരയിൽ രണ്ടര വർഷം ബഹിഷ്കൃതനായി ജീവിക്കേണ്ടി വന്നുവെങ്കിലും അബൂ താലിബിന്റെ നിശ്ചയദാർഢ്യം ഇളക്കമറ്റതായിരുന്നു. മുഹമ്മദിന്റെ മതത്തോടുള്ള കൂറുകൊണ്ടല്ല മുഹമ്മദിനോടുള്ള വാത്സല്യംകൊണ്ടാണ് ഈ ത്യാഗമെല്ലാം ഇദ്ദേഹം ചെയ്തത്. അബൂ താലിബിന്റെ നിര്യാണം പ്രവാചകന് നികത്താനാവാത്ത ഒരു നഷ്ടമായിരുന്നുവെങ്കിൽ ഖുറൈഷികൾക്ക് അതൊരു ആശ്വാസമായിരുന്നഅബൂതാലിബ് മുസ്ലിം ആയിരുന്നോ എന്ന കാര്യത്തിൽ മുസ്ലിം പണ്ഡിതന്മാർക്കിടയിൽ ഭിന്നാഭിപ്രായമുണ്ട്.

ഒരിക്കൽ കച്ചവടവാശ്യാർഥം അബൂതാലിബ് യാത്രപോയപ്പോൾ അദ്ദേഹത്തെ വേർപിരിയുന്ന അവസ്ഥ സഹിക്കാനാവാതെ കുട്ടിയായിരുന്ന മുഹമ്മദ് വാവിട്ട് കരഞ്ഞിരുന്നു.ഈ സമയം അദ്ദേഹം പറഞ്ഞു."ഓ ദൈവമേ.. ഞാനവിനെയും കൊണ്ടുപോകുകയാണ്.ഞങ്ങൾ വേർപിരിഞ്ഞുനിൽക്കാനാവില്ല" 

സാമ്പത്തികമായി അബൂതാലിബ് വളരെ പ്രയാസം നേരിട്ട കാലത്ത് മുഹമ്മദ് നബി അദ്ദേഹത്തിന്റെ ഒരു മകനെ സംരക്ഷിച്ചിരന്നു.അലിയായിരുന്നു ആ മകൻ.

മുസ്ലിം മതവിശ്വാസിയല്ലാതിരുന്നിട്ടും അബൂ താലിബ് , മുഹമ്മദിനെ സംരക്ഷിച്ചിരുന്നു.ഇതിന് അബൂതാലിബ് വലിയ വിലകൊടുക്കേണ്ടി വന്നിട്ടുണ്ട്. അബൂതാലിബിന് പല ഗോത്രങ്ങളിൽ നിന്നും വിലക്കും കിട്ടി.അബൂതാലിബ് നിരന്തരമായി മുഹമ്മദിന് പിന്തുണ നൽകുന്നത് അറേബ്യയിലെ വിവിധ ഗോത്രക്കാർക്കിടയിൽ അതൃപ്തിയുണ്ടായിരുന്നു. അബൂതാലിബിന് കോഴകൊടുക്കാനും ശ്രമിച്ചിരുന്നെങ്കിലും അതൊന്നും അദ്ദേഹം വകവെച്ചില്ല.തുടർന്ന് ഖുറൈശ് ഗോത്രം മറ്റുഗോത്രങ്ങളുമായി ബന്ധപ്പെട്ട് അബുതാലിബിന്റെ ഗോത്രമായ ബനൂ ഹാശിമുമായി വ്യാപാര ബന്ധം ബഹിഷ്ക്കരിച്ചു.കൂടാതെ ബനൂഹാശിം കുടുംബവുമായി വിവാഹ ബന്ധംപോലുള്ള ബന്ധംപോലും ഉപേക്ഷിച്ചു.മുഹമ്മദ് നബിക്ക് പ്രവാചകത്വം ലഭിച്ച ആദ്യത്തെ ഏഴ് വർഷത്തോളം ഈ ബഹിഷ്ക്കരണം അവർ അബൂതാലിബിന്റെ കുടുംബത്തോട് ചെയ്തിരുന്നു. 


</doc>
<doc id="144630" url="https://ml.wikipedia.org/wiki?curid=144630" title="പയ്യപ്പിള്ളി വർഗീസ് കത്തനാർ">
പയ്യപ്പിള്ളി വർഗീസ് കത്തനാർ

സിറോ മലബാർ സഭ ധന്യനായി പ്രഖ്യാപിച്ച ഒരു വൈദികനാണ് മാർ വർഗീസ് പയ്യപ്പിള്ളി പാലയ്ക്കാപ്പിള്ളി. ഇദ്ദേഹത്തെ വിശുദ്ധനായി പ്രഖ്യാപിക്കുവാനുള്ള നാമകരണ നടപടികൾക്ക് 2009-ൽ തുടക്കം കുറിച്ചു. 

ഏറണാകുളം ജില്ലയിലെ കോന്തുരുത്തി സുറിയാനി പള്ളി ഇടവകയിൽ പെരുമാനൂർ ദേശത്ത് പുരാതനവും കുലീനവുമായ പയ്യപ്പിള്ളി പാലയ്ക്കാപ്പിള്ളി നസ്രാണി തറവാട്ടിൽ 
1876 ഓഗസ്റ്റ് 8-നാണ് വർഗീസ് കത്തനാരുടെ ജനനം. 1927-ൽ അദ്ദേഹം അഗതികളുടെ സന്യാസസമൂഹം രൂപീകരിച്ചു. കടമക്കുടി, ആലങ്ങാട്, ആരക്കുഴ-മീൻകുന്നം എന്നീ ഇടവകകളിൽ വൈദികസേവനം അനുഷ്ഠിച്ചു. ആലുവ സെന്റ്. മേരീസ് ഹൈസ്കൂളിന്റെ മാനേജർ സ്ഥാനവും വഹിച്ചിരുന്നു. 1929 - ഒക്ടോബർ 5 - ന് പയ്യപ്പിള്ളി പാലയ്ക്കാപ്പിള്ളി വർഗീസ് കത്തനാർ അന്തരിച്ചു.

മരണശേഷം 80 വർഷങ്ങൾക്കു ശേഷമാണ് നാമകരണ നടപടികൾ ആരംഭിക്കുകയും വർഗീസ് കത്തനാരെ ദൈവദാസനായി പ്രഖ്യാപിക്കുകയും ചെയ്തത്. 2009 സെപ്റ്റംബറിൽ സിറോ മലബാർ സഭ മേജർ ആർച്ച്ബിഷപ്പ് കർദ്ദിനാൾ മാർ വർക്കി വിതയത്തിലാണ് ദൈവദാസ പ്രഖ്യാപനം നടത്തിയത്.

വർഗീസ് കത്തനാരെ വിശുദ്ധനായി പ്രഖ്യാപിക്കുവാനുള്ള നാമകരണ നടപടികൾക്ക് 2009-ൽ തുടക്കം കുറിച്ചു. ഇതിനായി കോന്തുരുത്തി മാർ യോഹന്നാൻ നെപുംസിയാനോസ് സുറിയാനി പള്ളിയിലെ ഇദ്ദേഹത്തിന്റെ കബറിടം തുറന്നു പരിശോധിച്ചു. തുടർന്ന് നാമകരണ കോടതി അംഗങ്ങൾ മേജർ ആർച്ച്ബിഷപ്പ് കർദ്ദിനാൾ മാർ വർക്കി വിതയത്തിലിന്റെ അധ്യക്ഷതയിൽ സത്യപ്രതിജ്ഞ ചെയ്തു. പിന്നീട് ഇദ്ദേഹത്തിന്റെ ഭൗതികാവശിഷ്ടങ്ങൾ പ്രത്യേക പേടകത്തിലാക്കുകയും മാർ തോമസ് ചക്യാത്തിന്റെ കാർമ്മികത്വത്തിൽ പുതിയ കബറിടത്തിൽ സംസ്കരിക്കുകയും ചെയ്തു. ഡോ. ജോയി ഫ്രാൻസിസ് വിതയത്തിൽ, ഡോ. മാത്യു പുതിയേടം, സിസ്റ്റർ കർമലത, സിസ്റ്റർ സ്റ്റെല്ലാമരിയ എന്നീ വിദഗ്ദ്ധരാണ് ഭൗതികാവശിഷ്ടങ്ങൾ പരിശോധിച്ചത്.



</doc>
<doc id="144631" url="https://ml.wikipedia.org/wiki?curid=144631" title="മനുഷ്യ തലയോട്">
മനുഷ്യ തലയോട്

മുഖത്തിനും തലയ്ക്കും ആകൃതിനൽകുന്നതും മസ്തിഷ്കത്തിന്റെ ആവരണവുമായ അസ്ഥിയാൽ നിർമ്മിതവും മനുഷ്യന്റെ അസ്ഥികൂടത്തിന്റെ ഭാഗവുമാണ് തലയോട്. പ്രായപൂർത്തിയായ മനുഷ്യരിൽ തലയോട് സാധാരണയായി 22 എല്ലുകൾ ചേർന്ന് കാണപ്പെടുന്നു. .

ശിശുക്കളുടെ തലയോടിൽ എല്ലില്ലാത്ത സ്ഥരംകൊണ്ടു മൂടിയ ഒരു പഴുതാണ് ഫോണ്ടനെൽ(fontanelle). ഇതെ എകദേശം 18മാസം പ്രായമാവുമ്പോൾ മൂടിപ്പോകും. 

തലയോടിലെ എല്ലാ എല്ലുകളും ഉറപ്പായി ബന്ധിപ്പിച്ചിരിക്കുന്നു. എട്ട് എല്ലുകൾ ചേർന്ന് മസ്തിഷ്കത്തെ സംരക്ഷിക്കുന്നു, 14 എല്ലുകൾ ചേർന്ന് മുഖം നിർമ്മിച്ചിരിക്കുന്നു. മസ്തിഷ്കത്തിനെ സംരക്ഷണമാണ് പ്രധാന ധർമമെങ്കിലും, മുഖത്തിന്റെ ആകൃതിക്ക് കാരണമാകുന്നതും മനുഷ്യ തലയോട് മൂലമാണ്. കൺകുഴികളും താടിയെല്ലുകളും ചേർന്നതാണ് മനുഷ്യ തലയോട്.


</doc>
<doc id="144632" url="https://ml.wikipedia.org/wiki?curid=144632" title="നെറ്റി">
നെറ്റി

മനുഷ്യ ശരീരശാസ്ത്രത്തിൽ തലയുടെ നെറുകെയുള്ള ഭാഗത്തിനെയാണ് നെറ്റി എന്നു പറയുന്നത്. കൂടുതൽ വ്യക്തമായി പറഞ്ഞാൽ നെറ്റി എന്നത് മുഖത്തിന്റെ, കണ്ണുകൾക്കുമുകളിലുള്ള, താരതമ്യേന രോമരഹിതവും വിസ്തൃതവുമായ, ഭാഗമാണ്. നെറ്റിയുടെ മുകൾഭാഗത്തിനും രണ്ട് വശങ്ങൾക്കും പുറകിൽ, തലക്ക് ചുറ്റുമായും നിറുകയിലുമായി, തലമുടി തഴച്ചുവളരുന്നു. 


</doc>
<doc id="144633" url="https://ml.wikipedia.org/wiki?curid=144633" title="വാമനപുരം നിയമസഭാമണ്ഡലം">
വാമനപുരം നിയമസഭാമണ്ഡലം

തിരുവനന്തപുരം ജില്ലയിലെ ഒരു നിയമസഭാ നിയോജക മണ്ഡലമാണ്‌ വാമനപുരം. ആറ്റിങ്ങൽ ലോകസഭാ നിയോജക മണ്ഡലത്തിന്റെ ഭാഗമാണ്‌ വാമനപുരം നിയമസഭാ നിയോജക മണ്ഡലം ."Dk മുരളി Mla" (സി.പി.ഐ.എം) ഇപ്പോൾ ഈ മണ്ഡലത്തെ പ്രതിനിധീകരിക്കുന്നു

ഡി കെ മുരളി 2016 



</doc>
<doc id="144634" url="https://ml.wikipedia.org/wiki?curid=144634" title="പ്രകൃതി നിർദ്ധാരണം">
പ്രകൃതി നിർദ്ധാരണം

പരിണാമത്തിനു പിന്നിലെ അടിസ്ഥാന കാരണം എന്ന നിലയിൽ ഡാർവിൻ മുന്നോട്ടുവച്ച ആശയമാണ് പ്രകൃതി നിർധാരണം.അനുകൂലമായവയുടെ തിരഞ്ഞെടുക്കലിനെയും അനുകൂല ക്ഷമത കുറഞ്ഞവയുടെ തിരസ്കരണത്തെയുമാണ് ഡാർവിൻ ഈ പദപ്രയോഗത്തിലൂടെ വിശദീകരിച്ചത്. ജനിതകപരമോ പെരുമാറ്റപരമോ ഘടനാപരമോ ആയ വ്യതിയാനങ്ങൾ ജീവികൾ മാറുന്ന പരിസ്ഥിതിയ്ക്കനുസരിച്ച് പ്രകടിപ്പിക്കുന്നു. ഇത്തരം വ്യതിയാനങ്ങളിൽ പരിസ്ഥിതിയോട്‌ കൂടുതൽ യോജിച്ചു പോകുന്ന വ്യതിയാനങ്ങൾ കാണിക്കുന്നവ നിലനിൽക്കുകയും അല്ലാത്തവ നശിക്കുകയും ചെയ്യുന്നു(survival of the fittest). ഇത്തരം അനുകൂല വ്യതിയാനങ്ങൾ ഉള്ള ജീവജാലങ്ങളെ മാത്രം പ്രകൃതി തെരഞ്ഞെടുത്ത് നിലനിർത്തുകയും അല്ലാത്തവ നശിക്കുകയും ചെയ്യുന്നു. ജീവികൾ പ്രകടിപ്പിക്കുന്ന അനുകൂലവ്യതിയാനങ്ങൾ തലമുറതലമുറകളായി കൈമാറ്റം ചെയ്ത് പുതിയ ജീവിവർഗ്ഗങ്ങൾ രൂപപ്പെടുന്നു. ഇത്തരത്തിലുള്ള ശാസ്ത്രീയപരിണാമവിശകലനം ആദ്യമായി നടത്തിയത് ചാൾസ് ഡാർവിൻ ആണ്. അതിനാൽ ഈ സിദ്ധാന്തം പ്രകൃതിനിർദ്ധാരണസിദ്ധാന്തം അഥവാ ഡാർവിനിസം[2] എന്നറിയപ്പെടുന്നു.കൂടിയതോ കുറഞ്ഞതോ ആയ ശരീര വലിപ്പം പ്രതികൂല പാരിസ്ഥിതിക ഘടകങ്ങളെ അതിജീവിക്കാനുള്ള കഴിവ്, രോഗങ്ങളെയും ശത്രുക്കളെയും പ്രതിരോധിക്കാനുള്ള ശേഷി എന്നിങ്ങനെ,അതിജീവനത്തോട് അനുകുല്യം കാണിക്കുന്ന എല്ലാ സ്വഭാവ സവിശേഷതകളെയും ഡാർവിൻ പ്രകൃതി നിർധാരണമെന്ന് വിളിച്ചു. പാരിസ്ഥിതിക,ശാരീരിക കാര്യക്ഷമതയെയും ഈർജ്ജത്തെയും മിതമായി ചിലവിടുന്ന എന്തിനെയും പ്രകൃതി നിർധാരണം അനുകൂലിക്കും അങ്ങനെ നിർധാരണ ആനുകൂല്യം കാണിക്കുന്ന ഏതൊരു ജീവിയും അടുത്ത തലമുറയിലേക്കുള്ള ജീൻസഞ്ചയത്തിലേക്ക് ജനിതക രൂപങ്ങൾ സംഭാവന ചെയ്യും.അത് ജീവ സമൃദ്ധിയുടെ ആനുകുല്യങ്ങൾ കൂടുതൽ മെച്ചപ്പെട്ടതാക്കും.ജീവികളുടെ പ്രകട രൂപങ്ങൾ തമ്മിൽ ജനിതക വ്യത്യാസങ്ങളുണ്ടായാൽ മാത്രമേ നിർധാരണം വഴി പരിണാമം സംഭവിക്കുകയൊള്ളൂ.ജനിതക വ്യത്യാസം പ്രകടിപ്പിക്കുന്ന പ്രകടരൂപങ്ങളുള്ള ജീവികൾക്ക് മികച്ച പ്രജനനക്ഷമതയുണ്ടായാൽ മാത്രമേ പുതിയ ജീനുകൾ അടുത്ത തലമുറയിലേക്ക് പകർന്നു നൽകപ്പെടുകയൊള്ളൂ.

ജീവജാതികൾ നിലനിൽക്കാൻ കഴിയുന്നതിലും കൂടുതൽ സന്താനങ്ങളെ ഉത്പാദിപ്പിക്കുന്നു. ഒറ്റവർഷം കൊണ്ട് ഒരു ജീവഗണം പരിസ്ഥിതിനിയന്ത്രണങ്ങളൊന്നുമേൽക്കാതെ ഇരട്ടിയായാൽ അടുത്തവർഷം അവ നാലിരട്ടിയോളം വർദ്ധിക്കുന്ന തരത്തിൽ ക്ഷേത്രഗണിതരീതിയിലാണ് അമിതോൽപ്പാദനം നടക്കുന്നത്. 80 ദശലക്ഷം മുട്ടകൾ ഒരു സീസണിൽ ഇടുന്ന അറ്റ്ലാന്റിക് തീരത്തെ ഓയിസ്റ്റർ ഉദാഹരണമാണ്. ഏറ്റവും കുറഞ്ഞ നിരക്കിൽ മാത്രം സന്താനോത്പാദനം നടത്തുന്ന ഒരു ജോടി ആന 800 വർഷത്തിനകം 29 ദശലക്ഷം സന്താനങ്ങളെ ഉത്പാദിപ്പിക്കും എന്ന് ഡാർവ്വിൻ കണ്ടെത്തി.
പ്രപഞ്ചത്തിലെ ജീവജാലങ്ങളെല്ലാം അവയുടെ ഘടനയിലോ പെരുമാറ്റത്തിലോ തുടർച്ചയായ വ്യതിയാനങ്ങൾ കാണിക്കുന്നു. വ്യതിയാനങ്ങൾ എങ്ങനെ രൂപപ്പെടുന്നു എന്ന് ഡാർവിന് വിശദീകരിക്കാൻ കഴിഞ്ഞിരുന്നില്ല. തുടർച്ചയായുണ്ടാകുന്ന വ്യതിയാനങ്ങൾ അനുഗുണമോ ഗുണകരമല്ലാത്തതോ ആകാം. പ്രകൃതിയുടെ മാറ്റങ്ങൾക്കനുസരിച്ച് ഗുണപരമായ വ്യതിയാനങ്ങൾ ഉള്ളവ നിലനിൽക്കുകയും അല്ലാത്തവ നശിക്കുകയും ചെയ്യുന്നു. ആകസ്മികമായുണ്ടാകുന്ന ജനിതകവ്യതിയാനങ്ങളായ ഉൽപരിവർത്തനം, ജീവിഗണങ്ങളുടെ വിതരണത്തിലുണ്ടാകുന്ന ഒറ്റപ്പെടൽ ഇവയൊക്കെ വ്യതിയാനങ്ങൾ രൂപപ്പെടുത്താമെന്ന് പിന്നീട് ഡാർവിന്റെ ഈ ആശയത്തോട് കൂട്ടിച്ചേർക്കപ്പെട്ടു.
ഓരോ ജീവിവർഗ്ഗവും ഉത്പാദിപ്പിക്കുന്ന സന്താനങ്ങളുടെ എണ്ണം പൊതുവേ സ്ഥിരമാണ്. എന്നാൽ ഉത്പാദിപ്പിക്കപ്പെടുന്ന എല്ലാ ജീവജാലങ്ങൾക്കും ആവശ്യമായ ഭക്ഷണം, വാസസ്ഥാനം, ഇണകൾ എന്നിവയ്ക്കായി ഇവർക്ക് കടുത്ത മത്സരത്തെ നേരിടേണ്ടിവരുന്നു. ജീവജാതികൾക്കിടയിലും വ്യത്യസ്ത ജീവജാതികൾ തന്നെയും (interspecies and intra specific)ഇത്തരം മത്സരത്തിൽ പങ്കെടുക്കുന്നു. കൊല്ലുകയും കൊല്ലപ്പെടുകയും ചെയ്യുന്നു എന്ന് വിവക്ഷിക്കാവുന്ന തരത്തിലാണ് ഇവയുടെ മത്സരം. സസ്യങ്ങളും ജന്തുക്കളും അതിശൈത്യത്തെയും വരൾച്ചയെയും നേരിടുന്ന തരത്തിലുള്ള അവധാനത ഈ മത്സരത്തിനില്ല.
അനുഗുണവ്യതിയാനങ്ങൾ ഉള്ളവ പരിസ്ഥിതിയുടെ മാറ്റങ്ങളെ അതിജീവിക്കാൻ പര്യാപ്തമാണ്. ജനിതകഎഞ്ചിനീയറിംഗിൽ ആന്റിബയോട്ടിക്കുകളോട് പ്രതിരോധശേഷി നേടുന്ന ബാക്ടീരിയങ്ങൾ ചെയ്യുന്ന അതേ ജൈവപരത ഇവിടെയും ദൃശ്യമാണ്. ഗുണകരമല്ലാത്ത വ്യതിയാനങ്ങൾ പ്രകടിപ്പിക്കുന്നവ പരിസ്ഥിതിയുടെ മാറ്റങ്ങളെ ഉൾക്കൊള്ളാനാകാതെ നശിപ്പിക്കപ്പെടുന്നു. യഥാർത്ഥത്തിൽ ഈ കാഴ്ചപ്പാട് ഹെർബേർട്ട് സ്പെൻസറിന്റേതാണ്. ഇത്തരത്തിൽ പ്രകൃതി തന്നിൽ നിലനിൽക്കാവുന്ന ജീവജാലങ്ങളെ ഫലപ്രദമായി തിരഞ്ഞെടുക്കുന്നു.
അനുഗുണവ്യതിയാനങ്ങളുള്ളവ സ്വതേ ഘടനയിലും പെരുമാറ്റത്തിലും ജീവധർമ്മങ്ങളിലും പ്രകൃത്യാനുകൂലസന്താനങ്ങളെ ഉത്പാദിപ്പിക്കുന്നു. തലമുറകളിലൂടെ ഈ ഗുണവിശേഷങ്ങൾ കൈമാറ്റം ചെയ്യപ്പെടുന്നു. കൈമാറ്റം ചെയ്യപ്പെടുന്ന വ്യതിയാനങ്ങൾ കാലക്രമേണ പുതിയ ജീവിവർഗ്ഗങ്ങളുടെ രൂപവൽക്കരണത്തിന് സഹായിക്കുന്നു.
ചാൾസ് ഡാർവ്വിന്റെ പ്രകൃതിനിർദ്ധാരണസിദ്ധാന്തത്തിനോട് പിന്നീടുകണ്ടെത്തിയ ജീൻ- ക്രോമസോം സവിശേഷതകൾ, ഒറ്റപ്പെടൽ, ഉൽപ്പരിവർത്തനം എന്നിങ്ങനെയുള്ള വസ്തുതകളും കൂട്ടിച്ചേർത്തു പുതുക്കപ്പെടുകയുണ്ടായി. മോഡേൺ സിന്തസിസ് എന്നും ഇത് അറയപ്പെടുന്നു. ജൂലിയൻ ഹക്സിലി, R. A. ഫിഷർ, JBS ഹാൽഡെയ്ൻ തുടങ്ങിയവരാണ് നിയോഡാർവ്വിനിസത്തിന്റെ ഉപജ്ഞാതാക്കൾ. കാലക്രമേണ മോഡേൺ സിന്തറ്റിക് സിദ്ധാന്തത്തിന് നിയതസ്വഭാവം കൈവന്നു. ഇതിൽ ഉൽപ്പരിവർത്തനം, വ്യതിയാനം അഥവാ ജനിതക പുനഃസംയോജനം, പാരമ്പര്യം, പ്രകൃതിനിർദ്ധാരണം, ഒറ്റപ്പെടൽ, പുതിയ ജീവിവർഗ്ഗങ്ങളുടെ ഉൽപ്പത്തി എന്നീ ഘട്ടങ്ങൾ രേഖപ്പെടുത്തിയിട്ടുണ്ട്.

അനുയോജ്യരുടെ അതിജീവിക്കൽ(survival) സൂചിപ്പിക്കുന്ന ഈ സിദ്ധാന്തത്തിൽ അനുയോജ്യതയുടെ വരവിനെപ്പറ്റി(arrival) പറയുന്നില്ല. അസ്ഥിരവ്യതിയാനങ്ങളുടെ പ്രാതിനിദ്ധ്യമില്ലായ്മയും അവയവങ്ങളുടെ ലോപിക്കലിനു നിദാനമായ വസ്തുതകൾ ഉൾക്കൊള്ളാത്തതും പ്രജനനത്തിലൂടെ ജീൻമിശ്രണം നടക്കുമ്പോൾ അനുഗുണവ്യതിയാനങ്ങൾ ലയിപ്പിക്കപ്പെടുന്നതും ഈ സിദ്ധാന്തത്തിന് വിമർശനങ്ങൾ തീർത്തു. ഈ സിദ്ധാന്തം ശരിയാവണമെങ്കിൽ ഒരു വിഭാഗത്തിൽപെട്ട എല്ലാ ജീവജാതികളേയും ബന്ധിപ്പിക്കുന്ന നിരവധി മധ്യവർഗ ഫോസിൽ രേഖകൾ കണ്ടെത്തേണ്ടതുണ്ട്‌ (The Origin of Species ). പക്ഷേ അതുണ്ടായിട്ടില്ല. ബ്രിട്ടീഷ്‌ ഫോസിൽ വിദഗ്ദ്ധൻ ഡെരിക്‌ വിഭർഗ്‌ പറഞ്ഞത്‌ ഫോസിൽ രേഖകൾ സൂചിപ്പിക്കുന്നത്‌ അനുക്രമമായ മാറ്റമല്ല മറിച്ച്‌ പൊടുന്നനെയുള്ള ജൈവ വിസ്ഫോടനമാണ്‌ എന്നാണ്‌.[6]


</doc>
<doc id="144635" url="https://ml.wikipedia.org/wiki?curid=144635" title="കിളിമാനൂർ നിയമസഭാമണ്ഡലം">
കിളിമാനൂർ നിയമസഭാമണ്ഡലം

തിരുവനന്തപുരം ജില്ലയിലെ ഒരു നിയമസഭാ നിയോജക മണ്ഡലമാണ്‌ കിളിമാനൂർ. ചിറയിങ്കീഴ് ലോകസഭാ നിയോജക മണ്ഡലത്തിന്റെ ഭാഗമാണ്‌ കിളിമാനൂർ സംവരണ മണ്ഡലം. എൻ. രാജൻ (സി.പി.ഐ) ഇപ്പോൾ ഈ മണ്ഡലത്തെ പ്രതിനിധീകരിക്കുന്നു. 1967-ൽ മൂന്നാം കേരള നിയമസഭയുടെ ഭാഗമായി രൂപം കൊണ്ട ഈ മണ്ഡലം 2011-ൽ പന്ത്രണ്ടാം കേരള നിയമസഭയുടെ കാലാവധി അവസാനിക്കുന്നതോടെ ഇല്ലാതാകുകയാണു. മണ്ഡല രൂപീകരണത്തിനു ശേഷം സി.പി.ഐ മാത്രമേ ഈ മണ്ടലത്തെ പ്രതിനിധീകരിച്ചിട്ടുള്ളു എന്ന അപൂർവതയുണ്ട്. 

2008-ലെ മണ്ഡലപുനഃക്രമീകരണത്തോടെ ഈ മണ്ഡലം ഇല്ലാതായി.




</doc>
<doc id="144636" url="https://ml.wikipedia.org/wiki?curid=144636" title="കരുനാഗപ്പള്ളി (വിവക്ഷകൾ)">
കരുനാഗപ്പള്ളി (വിവക്ഷകൾ)



</doc>
<doc id="144646" url="https://ml.wikipedia.org/wiki?curid=144646" title="തലയോട്">
തലയോട്

അസ്ഥിയാൽ തീർത്ത തലയുടെ ആവരണം ആണ് തലയോട്. മിക്ക നട്ടെല്ലുള്ള ജീവികളുടെയും അസ്ഥികൂടത്തിന്റെ ഭാഗമാണ് ഇത്. മുഖത്തിന്റെ ആകൃതിയും മസ്തിഷ്കത്തിന്റെ സുരക്ഷയും ആണ് ഇവയുടെ പ്രധാന ധർമ്മം.


</doc>
<doc id="144653" url="https://ml.wikipedia.org/wiki?curid=144653" title="മിൻമി">
മിൻമി

കവചമുള്ള ഒരു ദിനോസറാണ് മിൻമി. മേയി, കോൽ എന്നീ ദിനോസറുകളെ കണ്ടെത്തുന്നതിനു മുൻപ് ഏറ്റവും ചെറിയ പേര് ഉള്ള ദിനോസർ എന്ന പദവി മിൻമിക്കു സ്വന്തമായിരുന്നു. ഇവയുടെ ഫോസ്സിൽ കണ്ടു കിട്ടിയിട്ടുള്ളത് ഓസ്ട്രേലിയയിൽ നിന്നും ആണ്.

മിൻമി നാലു കാലിലാണ് സഞ്ചരിക്കുന്നത്. പിറകിലുള്ള കാലുകൾക്ക് മുൻ കാലുകളെ അപേക്ഷിച്ച് നീളം കുടുതലായിരുന്നു. ചെറിയ ഇടുങ്ങിയ കഴുത്തും, പരന്ന തലയോട്ടിയും വളരെ ചെറിയ തലച്ചോറുമായിരുന്നു മിൻമിക്ക്. പൂർണ്ണ വളർച്ചയെത്തിയ മിൻമിക്ക് 2 മീറ്റർ (10 അടി) നീളവും, തോൾ വരെ ഏകദേശം 1 മീറ്റർ (3 അടി) ഉയരവും ഉണ്ടായിരുന്നു. വളരെ സാവധാനം മാത്രം സഞ്ചരിക്കുന്ന വർഗമായിരുന്നു എന്നാണ് ഇവയുടെ ഫോസ്സിൽ കാൽ പാടുകൾ പഠിച്ച ശാസ്ത്രജ്ഞൻമാർ പറയുന്നത്.



</doc>
<doc id="144654" url="https://ml.wikipedia.org/wiki?curid=144654" title="കോൽ">
കോൽ

തെറാപ്പോഡ വിഭാഗത്തിൽ പെട്ട ഒരു ദിനോസർ ആണ് കോൽ. ദിനോസറുകളുടെ ഇടയിൽ ഏറ്റവും ചെറിയ പേരുള്ള രണ്ടു ദിനോസറുകളിൽ ഒന്ന് കോൽ ആണ് മറ്റൊന്ന് മേയി ആണ്. മംഗോളിയയിൽ ആണ് ഇവയുടെ ഫോസ്സിൽ കണ്ടെത്തിയിട്ടുള്ളത്.

ശാസ്ത്രീയ നാമം "കോൽ ഘുവ്എ" എന്നാണ്, അർഥം സുന്ദരമായ പാദം ഉള്ള എന്ന് . വാക്കുകൾ മംഗോളിയൻ ആണ് 

കോൽന്ടെ ആകെ ഒരു ഫോസ്സിൽ മാത്രം ആണ് കിട്ടിയിട്ടുളത് , അത് കൊണ്ട് തന്നെ ഇപ്പോൾ കൂടുതൽ വിവരങ്ങൾ ലഭ്യമല്ല. കോൾ വളരെ കുറവ് ഉള്ള ദിനോസർ ആയിരിക്കം എന്ന് അനുമാനിക്കുന്നു.


</doc>
<doc id="144655" url="https://ml.wikipedia.org/wiki?curid=144655" title="ഹയർ പർച്ചേസ്">
ഹയർ പർച്ചേസ്

വിലയുടെ ഒരു പങ്കുമാത്രം തത്കാലം നല്കികൊണ്ടോ നല്കാതെയോ വിലയുടെ ബാക്കിഭാഗമോ പൂർണമായ വിലയോ നിശ്ചിത ഗഡുക്കളായി അടച്ചുതീർത്തു കൊള്ളാമെന്ന വ്യവസ്ഥയിൽ സാധനങ്ങൾ വാങ്ങുന്ന പദ്ധതിയാണ് ഹയർ പർച്ചേസ്. തവണവ്യവസ്ഥ (ഇൻസ്റ്റോൾമെന്റ് പദ്ധതി) എന്നും അറിയപ്പെടുന്നു. വാങ്ങിക്കുന്ന വസ്തുവിന്റെ വില പൂർണമായി അടച്ചുതീരുന്നതുവരെ വാങ്ങുന്നയാൾക്ക് അതിന്മേൽ ഉടമസ്ഥാവകാശം സിദ്ധിക്കാത്തതിനാലാണ് ഈ പദ്ധതിക്കു ഹയർ (വാടകയ്‌ക്കെടുക്കൽ) പർച്ചേസ് (വാങ്ങൽ) എന്ന പേരു സിദ്ധിച്ചത്. ഇംഗ്ലണ്ട്-ലെ പിയാനോ വ്യാപാരികളും തയ്യൽ യന്ത്ര വ്യാപാരികളും മറ്റുമാണ് ഈ സമ്പ്രദായത്തിന്റെ ഉപജ്ഞാതാക്കൾ എന്നു പറയപ്പെടുന്നു.


</doc>
<doc id="144659" url="https://ml.wikipedia.org/wiki?curid=144659" title="മേയി">
മേയി

2004-ൽ ചൈനയിൽ നിന്നും ഫോസ്സിൽ കണ്ടെത്തിയ, താറാവിനോളം മാത്രം വലിപ്പമുള്ള ഒരു ദിനോസറാണ് മേയി. ഇത് തെറാപ്പോഡ വിഭാഗത്തിൽ ഉൾപ്പെടുന്നതാണ്. ക്രിറ്റേഷ്യസ്‌ കാലത്തിന്റെ തുടക്കത്തിൽ ജീവിച്ചിരുന്ന ദിനോസർ ആണ് ഇവ .

പേര് വരുന്നത് ചൈനീസ് ഭാഷയിൽ നിന്നും ആണ് (ചൈനീസ്, 寐 mèi മേയി and 龙 lóng ലോങ്ങ്‌) . അർഥം ശാസ്ത്രീയ നാമം അനുസരിച്ച് മേയി ലോങ്ങ്‌ എന്നാൽ ഉറങ്ങുന്ന വ്യാളി എന്ന് ആണ്.
ദിനോസറുകളുടെ ഇടയിൽ ഏറ്റവും ചെറിയ പേരുള്ള രണ്ടു ദിനോസറുകളിൽ ഒന്ന് മേയി ആണ് മറ്റൊന്ന് കോൾ ആണ്.



</doc>
<doc id="144660" url="https://ml.wikipedia.org/wiki?curid=144660" title="ഉണ്ണി നമ്പൂതിരി">
ഉണ്ണി നമ്പൂതിരി

നമ്പൂതിരി സമുദായത്തിലെ അനാചാരങ്ങൾക്കെതിരെ എം.ആർ.ബി.യുടെ പത്രാധിപത്യത്തിൽ പ്രസിദ്ധീകരണം ആരംഭിച്ച ആനുകാലികമാണു് ഉണ്ണി നമ്പൂതിരി.

1920 മുതൽ 1940 വരെയുള്ള കാലയളവിൽ തൃശ്ശൂരിൽ നിന്നുമാണു് 'ഉണ്ണി നമ്പൂതിരി' പ്രസിദ്ധപ്പെടുത്തിയിരുന്നതു്. ആദ്യത്തെ 10 വർഷം മാസികയായും പിന്നീട് വാരികയായും ആലത്തൂർ അനുജൻ നമ്പൂതിരിപ്പാടിന്റെ ഉടമസ്ഥതയിലും വേന്ത്രക്കാട്ടു ശങ്കരൻ നമ്പൂതിരിയുടെ പത്രാധിപത്യത്തിലും പുറത്തുവന്നിരുന്ന, ഇതിന്റെ ലക്ഷ്യം നമ്പൂതിരി സമുദായത്തെ നവീകരിക്കുക എന്നതായിരുന്നു. സമുദായ നേതാവായിരുന്ന കുറൂർ ഉണ്ണിനമ്പൂതിരിപ്പാടിന്റെ ഓർമ നിലനിർത്താനാണ് `ഉണ്ണിനമ്പൂതിരി' എന്ന പേരിട്ടത്. യോഗക്ഷേമസഭയുടെ പുരോഗമന പ്രവർത്തനങ്ങളുടെ പ്രചരണമാധ്യമമായിരുന്ന ഉണ്ണിനമ്പൂതിരി, വിധവാവിവാഹം അനുവദിക്കുക, ബാലികമാരെ വൃദ്ധൻമാർക്കു വിവാഹം ചെയ്തു കൊടുക്കുന്ന സമ്പ്രദായം അവസാനിപ്പിക്കുക, സ്ത്രീവിദ്യാഭ്യാസം പ്രോത്സാഹിപ്പിക്കുക എന്നീ ആശയങ്ങൾ പ്രചരിപ്പിച്ചു. 

വി.ടി.ഭട്ടതിരിപ്പാടിനെ പോലുള്ളവരാണ് ഇതിനു നേതൃത്വം നല്കിയത്. മുത്തിരിങ്ങോട്ട് ഭവത്രാതൻ നമ്പൂതിരിപ്പാട്, കാണിപ്പയ്യൂർ ശങ്കരൻ നമ്പൂതിരിപ്പാട്, ഒ.എം.സി. നമ്പൂതിരിപ്പാട് തുടങ്ങിയ എഴുത്തുകാരുടെ പരിശീലനക്കളരിയായിരുന്ന ഉണ്ണിനമ്പൂതിരിയിൽ വള്ളത്തോൾ, ഉള്ളൂർ, ജി.ശങ്കരക്കുറുപ്പ്, സാഹിത്യപഞ്ചാനനൻ, കെ.പി. കേശവമേനോൻ തുടങ്ങിയവരുടെ രചനകളും പ്രകാശിപ്പിച്ചിരുന്നു.


</doc>
<doc id="144662" url="https://ml.wikipedia.org/wiki?curid=144662" title="പരീശന്മാർ">
പരീശന്മാർ

ക്രിസ്തുമതത്തിന്റെ ആരംഭത്തിനടുത്ത കാലത്ത് യഹൂദമതത്തിൽ പ്രബലമായിരുന്ന വിഭാഗങ്ങളിലൊന്നാണ് പരീശന്മാർ അഥവാ ഫരിസേയർ (Pharisees). "വേർതിരിക്കപ്പെട്ടവർ" എന്നാണ് ഈ വാക്കിന്റെ അർത്ഥം. ക്രി.മു. രണ്ടാം നൂറ്റാണ്ടിലെ മക്കബായ യുഗത്തിൽ യഹൂദമതത്തിന്റെ യവനീകരണത്തിനെതിരെ പൊരുതിയ തീക്ഷ്ണധാർമ്മികരിലാണ് ഇവരുടെ തുടക്കം എന്ന വിശ്വാസം പ്രബലമാണ്. മറ്റുള്ളവരേക്കാളധികം ധാർമ്മികരായിരിക്കാനും മതനിയമത്തെ കൂടുതൽ കൃത്യതയോടെ വ്യാഖ്യാനിക്കാനും ശ്രമിച്ച ഒരു യഹൂദവിഭാഗമെന്ന്, ഒന്നാം നൂറ്റാണ്ടിലെ യഹൂദചരിത്രകാരനും സ്വയം ഫരീസേയനുമായിരുന്ന ജോസെഫസ് ഇവരെ നിർവചിക്കുന്നു. മോശയുടെ അനുശാസനങ്ങളിൽ അചഞ്ചലമായി വിശ്വസിച്ചിരുന്ന ഇവർ ന്യായപ്രമാണത്തിന്റെ കാവൽഭടന്മാരായി തങ്ങളെ കണക്കാക്കി. എങ്കിലും മോശെയുടെ പുസ്തകങ്ങളായ പഞ്ചഗ്രന്ഥിയിലുള്ള ലിഖിതനിയമങ്ങൾക്കു പുറമേ പരമ്പരാഗതമായി കിട്ടിയ വാചികനിയമത്തിലും(Oral Torah) അവർ വിശ്വസിച്ചിരുന്നു. ആത്മാവിന്റെ അമർത്ത്യതയിലും പുനരുത്ഥാനത്തിലും, ശിക്ഷാസമ്മാനങ്ങൾ ചേർന്ന മരണാനന്തരജീവിതത്തിലും, മാലാഖമാരിലും മറ്റുമുള്ള വിശ്വാസം വാചികനിയമത്തിന്റെ ഭാഗമായി അവർ സ്വീകരിച്ചു. അലിഖിതപാരമ്പര്യത്തിലുള്ള ഈ വിശ്വാസം, മറ്റൊരു യഹൂദവിഭാഗമായ സദൂക്യരിൽ നിന്ന് ഇവരെ വേർതിരിക്കുന്നു.

ക്രി.മു. ഒന്നും രണ്ടും നൂറ്റാണ്ടുകളിലെ മക്കബായ യുഗത്തിൽ യവനസംസ്കാരത്തിന്റെ സ്വാധീനത്തിൽ നിന്നു യഹൂദമതത്തെ സംരക്ഷിച്ചു നിർത്തുവാൻ ശ്രമിച്ച തീക്ഷ്ണധാർമ്മികരുടെ ഹാസിദീയ(Hasideans) പ്രസ്ഥാനത്തിൽ നിന്നാണ് പരീശവിഭാഗത്തിന്റെ ഉത്ഭവമെന്നു കരുതപ്പെടുന്നു. എങ്കിലും മക്കബായ യുഗത്തിലെ ആദിമപരീശന്മാരെക്കുറിച്ച് കാര്യമായ വിവരങ്ങളൊന്നും ലഭ്യമല്ല. മക്കബായയുഗത്തിനും, ക്രി.വ. 200-നടുത്തു നടന്ന റബൈനികലിഖിതങ്ങളുടെ ക്രോഡീകരണത്തിനും ഇടയ്ക്കുള്ള കാലദൈർഘ്യം പരിഗണിക്കുമ്പോൾ, റബൈനികസാഹിത്യത്തിൽ പരീശന്മാരെക്കുറിച്ചുള്ള പരാമർശങ്ങൾ ആദിമപരീശന്മാരെക്കുറിച്ചല്ല എന്നാണു കരുതപ്പെടുന്നത്. അവരുടെ ഉല്പത്തിയുടെ സാമൂഹ്യപശ്ചാത്തലത്തെക്കുറിച്ച് പണ്ഡിതന്മാർ പല അഭിപ്രായക്കാരാണ്. ആരംഭകാലത്തെ പരീശർ നഗരങ്ങളിലെ തൊഴിൽക്കൂട്ടങ്ങളിൽ പെട്ടവരായിരുന്നെന്നും, ഭക്തരായ ഗ്രാമീണരായിരുന്നെന്നും കരുതുന്നവരുണ്ട്. 

ലിഖിതനിയമത്തിനൊപ്പം അലിഖിതമായ പാരമ്പര്യങ്ങളുടേയും കൂടി പ്രാമാണികമായി കരുതിയ പരീശന്മാർ, ആത്മാവിന്റെ അമർത്ത്യതയിലും പുനരുദ്ധാനത്തിലും, മരണാനന്തരവിധിയെ തുടർന്നുള്ള ശിക്ഷാസമ്മാനങ്ങളിലും മാലാഖമാരിലും വിശ്വസിച്ചു. പൗരോഹിത്യത്തിലും, നയതന്ത്രത്തിലും, സൈന്യത്തിലും മറ്റും ഉന്നതസ്ഥാനങ്ങൾ വഹിച്ചിരുന്ന സദൂക്യരെപ്പോലെ ഔപചാരികമായ പദവികൾ ഒന്നുമില്ലാതിരുന്നിട്ടും ഇവർ ജനസാമാന്യത്തിന്റെ, പ്രത്യേകിച്ച്, മദ്ധ്യവർഗ്ഗത്തിന്റെ പിന്തുണ നേടി. ഇവരുടെ വിശ്വാസങ്ങളിൽ പലതും ആരംഭത്തിൽ വിവാദപരമായിരുന്നെങ്കിലും ഒടുവിൽ അംഗീകരിക്കപ്പെട്ടു. സീനായ് മലയിൽ ദൈവം മോശയ്ക്ക് ലിഖിതനിയമമായ തോറയ്ക്കൊപ്പം അലിഖിതമായ മറ്റൊരു തോറ കൂടി കൊടുത്തിരുന്നെന്ന് അവർ പഠിപ്പിച്ചു. 

യഹൂദമതവിശ്വാസത്തിന്റെ ധാർമ്മികശക്തിയെ പ്രതിനിധാനം ചെയ്ത പരീശന്മാരുടെ ആശയങ്ങൾ, റോമിനെതിരെയുള്ള ക്രി.വ.66-ലേയും 135-ലേയും ദേശീയകലാപങ്ങളെ തുടർന്നുള്ള തീവ്രനിരാശയുടെ നാളുകളിൽ യഹൂദസമൂഹത്തെ സമ്പൂർണ്ണനാശത്തിൽ നിന്നു രക്ഷിച്ചു. റബൈമാരായി പുനരവതരിച്ച അവർ, "ചിതറിപ്പോയിട്ടും പരാജിതരാകാതിരുന്ന ജനങ്ങൾക്ക് ഗുരുക്കന്മാരും ഇടയന്മാരുമായി." കാലക്രമേണ 'പരീശത' യഹൂദതയുടെ പര്യായം തന്നെയായി. കലാപത്തെ തുടർന്ന് യെരുശലേമിലെ വേദപാഠശാലകൾ പ്രവർത്തിക്കാതായപ്പോൾ മെഡിറ്ററേനിയൻ തീരത്തെ യാംനിയയിൽ (Jamnia) ആരംഭിച്ച പുതിയ വേദവിദ്യാലയത്തിൽ പ്രമുഖനായിരുന്നത് പരീശപരമ്പരയിൽ പെട്ട യോനാഥൻ ബെൻ സക്കായ് ആയിരുന്നു. റബൈനിക യഹൂദതയുടെ തുടക്കമായിരുന്നു അത്. പരീശന്മാർ പ്രാധാന്യം കല്പിച്ചിരുന്ന അലിഖിതപാരമ്പര്യത്തിന്റെ ക്രോഡീകരണത്തിനും അതു വഴിയൊരുക്കി. ആ പാരമ്പര്യം പിൽക്കാലത്ത് മിഷ്ന, താൽമുദ് എന്നീ ലിഖിതസഞ്ചയങ്ങളിൽ ക്രോഡീകരിക്കപ്പെട്ടു.

വിട്ടുവീഴ്ചയില്ലാത്ത ശുദ്ധിനിഷ്ഠയ്ക്കും മറ്റും പ്രാധാന്യം നൽകിയ ഔപചാരിക ധാർമ്മികതയുടെ വക്താക്കളായാണ് ക്രിസ്തീയ ലിഖിതങ്ങളിൽ ഇവർ പ്രത്യക്ഷപ്പെടുന്നത്. ക്രിസ്തുവിന്റെ ഉപദേശങ്ങൾക്കും സിദ്ധാന്തങ്ങൾക്കും പ്രചാരം സിദ്ധിച്ചതോടെ പരീശന്മാരും അദ്ദേഹവുമായി പലപ്പോഴും നടന്ന ഏറ്റുമുട്ടലുകലുടെ വിവരണം പുതിയനിയമത്തിൽ കാണാം. ക്രിസ്തുവും അദ്ദേഹത്തിന്റെ ശിഷ്യന്മാരും സാധാരണക്കാരോടും പാപികളോടും സഹവർത്തിക്കുന്നതിൽ ഇവർ കുറ്റം കണ്ടതായി സുവിശേഷങ്ങൾ പറയുന്നു. പരീശന്മാരെ പൊതുവേ കപടഭക്തരായിട്ടാണ് യേശുക്രിസ്തു വിശേഷിപ്പിച്ചത്. ആത്മപ്രശംസയും പരനിന്ദയും നിറഞ്ഞ പ്രാർത്ഥനയ്ക്കു ശേഷം ദൈവപ്രീതി നേടാതെ ദേവാലയത്തിൽ നിന്നു മടങ്ങുന്ന പരീശൻ, യേശുവിന്റെ പ്രസിദ്ധമായ അന്യാപദേശങ്ങളിലൊന്നിലെ കഥാപാത്രമാണ്. എങ്കിലും നിക്കോദേമോസിനെപ്പോലെയുള്ള പരീശന്മാർ യേശുവിന്റെ പ്രബോധനങ്ങളോട് ചായ്‌വ് പ്രകടിപ്പിച്ചിരുന്നു. ഒരു പ്രമാണിയും യഹൂദപരമാധികാരസമിതിയിലെ അംഗവും ആയിരുന്ന നിക്കോദേമോസ് രഹസ്യമായി യേശുവിന്റെ ശിഷ്യത്വം സ്വീകരിച്ചിരുന്നു എന്നു വിശ്വസിക്കപ്പെടുന്നു. ഇതിനു പുറമേ ആദിമക്രിസ്തീയസഭയുടെ പേരെടുത്ത പ്രചാരകനും താത്ത്വികനും നേതാവുമായിരുന്ന പൗലോസ് അപ്പസ്തോലനും പരീശപാരമ്പര്യത്തിൽ പെട്ടവനായിരുന്നു.

പരീശന്മാരെ തർക്കവ്യഗ്രതയോടെ നോക്കിക്കാണുന്ന പുതിയനിയമവും അവരെ ഒരു വിഭാഗം ദാർശനികരായി ചിത്രീകരിക്കുന്ന ജോസെഫസിന്റെ രചനകളും, ഈ യഹൂദവിഭാഗത്തിന്റെ യാഥാർത്ഥ സ്വഭാവം മനസ്സിലാക്കാൻ സഹായകമല്ലെന്നു യഹൂദവിജ്ഞാനകോശം ചൂണ്ടിക്കാട്ടുന്നു.

യഹൂദജനതയുടെ യവനീകരണത്തെ സംബന്ധിച്ചുള്ള തർക്കത്തിൽ നിന്നുണ്ടായ ആഭ്യന്തരകലഹമായിരുന്നു മക്കബായരുടെ കലാപമെന്ന് ഇരുപതാം നൂറ്റാണ്ടിലെ അമേരിക്കൻ റബൈ സ്റ്റീഫൻ എം വൈലൻ നിരീക്ഷിക്കുന്നു. ആ കലഹത്തിൽ സമ്പൂർണ്ണയവനീകരണത്തിനും തീവ്രശുദ്ധിവാദത്തിനും ഇടയിൽ മദ്ധ്യമാർഗ്ഗം പിന്തുടർന്നവരായിരുന്നു പരീശന്മാരെന്നാണ് അദ്ദേഹത്തിന്റെ അഭിപ്രായം. യവനസംസ്കാരത്തിന്റെ വെല്ലുവിളിയോടുള്ള യഹൂദതയുടെ തനതുപ്രതികരണമായ പരീശേയത ആ സംസ്കാരത്തിന്റെ സ്വഭാവങ്ങൾ പലതും സ്വാംശീകരിച്ചെന്നും അദ്ദേഹം ചൂണ്ടിക്കാട്ടുന്നു. പരീശേയരുടെ പാഠശാലകളായ 'യേശിവാ'-കൾ യവനലോകത്തെ അക്കാദമികളെ അനുസ്മരിപ്പിക്കുന്നു. തോറാപണ്ഡിതന്മാരായ റബൈമാർ അക്കാദമികളിലെ ദാർശനികഗുരുക്കന്മാരുടെ മാതൃകയിലുള്ളവരാണ്. ദൈവദത്തമായ വാചികനിയമം എന്ന പരീശേയസങ്കല്പം, വിശുദ്ധഗ്രന്ഥങ്ങളെ സാഹിത്യദൃഷ്ടിയിൽ വ്യാഖ്യാനിക്കുന്ന യവനരീതി പിന്തുടരുന്നു. യവനസംസ്കാരവുയി ഇത്തരം സമാനതകൾ പങ്കിട്ടെങ്കിലും പരീശേയത യഹൂദപൗരാണികതയിൽ വേരൂന്നി നിന്നു എന്നും അദ്ദേഹം പറയുന്നു. ഒന്നാം നൂറ്റാണ്ടിലെ യഹൂദനെ സ്വന്തം പാരമ്പര്യങ്ങൾ നഷ്ടമാക്കാതെ സമകാലീനലോകത്തെ നേരിടാൻ ഒരുക്കുകയാണ് പരീശേയത ചെയ്തതെന്നാണ് അദ്ദേഹത്തിന്റെ പക്ഷം.



</doc>
<doc id="144671" url="https://ml.wikipedia.org/wiki?curid=144671" title="അബുൽ ഹസൻ താനാഷാ">
അബുൽ ഹസൻ താനാഷാ

ഉർദു കവിയും ഗോൽക്കൊണ്ടയിലെ അവസാനത്തെ പാദുഷയുമായിരുന്നു അബുൽ ഹസൻ താനാഷാ (1639 - 1704). പേർഷ്യൻ, അറബി, ഉർദു എന്നീ ഭാഷകളിൽ അഗാധപാണ്ഡിത്യം നേടിയിരുന്ന താനാഷാ തന്റെ ദർബാറിൽ നിരവധി കവികൾക്കും പണ്ഡിതന്മാർക്കും സ്ഥാനം നല്കി. അബ്ദുല്ല കുത്ബ് ഷാ എന്ന ചക്രവർത്തി മരിച്ചപ്പോൾ താനാഷാ ഗോൽക്കൊണ്ടയിലെ പാദുഷയായിത്തീർന്നു. ഭരണകാര്യങ്ങളെക്കാൾ സാഹിത്യാദികലകളോടായിരുന്നു ഇദ്ദേഹത്തിന് കൂടുതൽ താത്പര്യം.

ശക്തമായ ശൈലിയിൽ വർണനാത്മകമായ കവിതകളെഴുന്നതിൽ താനാഷാ സമർഥനായിരുന്നു. ദേശീയോത്സവങ്ങൾ, മതസംസ്കാരങ്ങൾ എന്നിവയെപ്പറ്റി ഇദ്ദേഹം രചിച്ചിട്ടുള്ള കവിതകളിൽ സമകാലീനസാംസ്കാരിക കാര്യങ്ങൾ പ്രതിബിംബിച്ചിട്ടുണ്ട്. ഇദ്ദേഹത്തിന്റെ ഗസലുകൾ ശൃംഗാരരസസമ്പൂർണമാണ്. പ്രേമവിഹ്വലകളായ നായികമാരെ അവതരിപ്പിക്കുകയും അവരുടെ പ്രേമവിലാസങ്ങളെ വർണിക്കുകയും ചെയ്യുക ഇദ്ദേഹത്തിന്റെ കാവ്യവിനോദമായിരുന്നു. സംസ്കൃതത്തിലെ ക്ളാസിക് രീതിയുടെ സ്വാധീനം താനാഷായുടെ കവിതകളിൽ പ്രകടമായി കാണാം. ഉർദു കവിതയിൽ ആധുനിക രൂപഭാവങ്ങൾ ഉരുത്തിരിയാൻ തുടങ്ങിയ അന്തരാളഘട്ടത്തിലെ പ്രമുഖകവി എന്ന നിലയിൽ താനാഷാ പ്രത്യേകം പ്രാധാന്യം അർഹിക്കുന്നു. 1704-ൽ ഇദ്ദേഹം നിര്യാതനായി.


</doc>
<doc id="144673" url="https://ml.wikipedia.org/wiki?curid=144673" title="തടി">
തടി

വൃക്ഷങ്ങളുടേയും മറ്റും കാണ്ഡത്തിലും വേരിലും തൊലിക്കുള്ളിലായി കാണപ്പെടുന്ന നാരുകൾ നിറഞ്ഞ കട്ടിയുള്ള വസ്തുവാണ് തടി. ഇവ പ്രധാനമായും നിർമ്മാണാവശ്യങ്ങൾക്കായി ഉപയോഗിക്കുന്നു. കടലാസിന്റെ നിർമ്മാണത്തിലും തടി പ്രധാന പങ്ക് വഹിക്കുന്നു.

ശാസ്ത്രീയമായി പറഞ്ഞാൽ ദ്വിതീയസൈലമാണ് തടി. ഏറെ വൈവിധ്യമാർന്നതും സങ്കീർണമായതുമായ പദാർഥമാണിത്. അതുകൊണ്ടുതന്നെ തടിക്ക് പലവിധ ഉപയോഗങ്ങളുമുണ്ട്. ഇതിലടങ്ങിയിട്ടുള്ള സെല്ലുലോസ്, ഹെമിസെല്ലുലോസ്, ലിഗ്നിൻ, എണ്ണകൾ, പശകൾ എന്നീ കാർബണിക പാദാർഥങ്ങളും മറ്റ് അജൈവ ലവണങ്ങളും തടിയെ നിർമ്മാണാവശ്യങ്ങൾക്കുപരി കടലാസ്, രാസവസ്തുക്കൾ എന്നിവയുടെ നിർമ്മാണത്തിനും ഇന്ധനത്തിനും ചില ഔഷധങ്ങൾക്കും ഉപയോഗപ്പെടുത്തുന്നു. സ്പെർമാറ്റോഫൈറ്റ്സ്(വിത്തുചെടികൾ) എന്ന വിഭാഗത്തിൽപ്പെട്ട സസ്യങ്ങളിൽ നിന്നാണ് വാണിജ്യപ്രാധാന്യമുള്ള തടി ലഭിക്കുന്നത്. സ്പെർമാറ്റോഫൈറ്റ്സിൽ അനാവൃതബീജികൾ (Gymnosperms), ആവൃതബീജികൾ (Angiosperms) എന്നീ രണ്ടു വിഭാഗങ്ങളാണുള്ളത്. പൈൻമരങ്ങളും മറ്റും ഉൾപ്പെടുന്ന സ്തൂപികാഗ്രിതവൃക്ഷങ്ങൾ (കോണിഫെറുകൾ) അനാവൃതബീജിവിഭാഗത്തിൽപ്പെടുന്നു. ഇവ മിതോഷ്ണമേഖലാ ആൽപൈൻ മേഖലകളിലാണ് പ്രധാനമായും കണ്ടുവരുന്നത്. മരങ്ങൾ മാത്രമുള്ള ഒരു വിഭാഗമാണ് അനാവൃതബീജികൾ. ഇവയുടെ തടി വ്യാവസായികാവശ്യങ്ങൾക്ക് വളരെ പ്രാധാന്യമുള്ളതാണ്. നേർത്തു മൃദുവായ തടിയായതിനാൽ ഇതിൽ പണിചെയ്യാൻ എളുപ്പമാണ്. അതിനാൽ കോണിഫറസ് തടികളെ വ്യാവസായികാടിസ്ഥാനത്തിൽ സോഫ്റ്റ് വുഡ് അഥവാ മൃദുനാരുകൾ എന്നാണ് വിശേഷിപ്പിക്കാറുള്ളത്. ഔഷധികളും വള്ളിച്ചെടികളും കുറ്റിച്ചെടികളും മുതൽ കൂറ്റൻ വൃക്ഷങ്ങൾ വരെ ഉൾപ്പെട്ട ബൃഹത്തായ ഗോത്രമാണ് ആവൃതബീജികൾ. ലോകവ്യാപനമുള്ളതാണിതിന്റെ ആവാസ വ്യവസ്ഥ. ഇതിന് ഏകബീജപത്രികൾ, ദ്വിബീജപത്രികൾ എന്നിങ്ങനെ രണ്ട് ഉപവിഭാഗങ്ങളുണ്ട്. പുല്ലുവർഗങ്ങൾ, മുളകൾ, പനകൾ എന്നിവ ഏകബീജപത്രികളിലെ അംഗങ്ങളാണ്. പരന്ന ഇലകളുള്ള സ്പീഷീസ് ദ്വിബീജപത്രികളിൽപ്പെടുന്നു. നാരുകൾ നിറഞ്ഞ പ്രത്യേക ഘടനകാരണം വൃക്ഷസ്വഭാവമുളള ഏകബീജപത്രികളിലെ മിക്കതും അറുത്ത് തടിയാക്കുന്നത് ക്ലേശകരമായ ജോലിയാണ്. അതിനാൽ ആവൃതബീജികളിൽ ദ്വിബീജപത്രികൾക്കാണ് പ്രാധാന്യം. തടി ഉത്പാദിപ്പിക്കുന്ന ദ്വിബീജപത്രികൾ അവയുടെ രൂപത്തിൽ ഏറെ വൈവിധ്യം പുലർത്തുന്നവയാണ്. ഉഷ്ണമേഖലയിലാണ് ഇവയുടെ എണ്ണം അധികമുള്ളത്. വൃക്ഷങ്ങൾക്കു പുറമേ വലിയ വള്ളികളിലും ചെടികളിലും തടി ഉണ്ടാകുമെങ്കിലും സാങ്കേതികമായി പറഞ്ഞാൽ വാണിജ്യ പ്രാധാന്യമുള്ള തടി ഉണ്ടാകുന്നത് വൃക്ഷങ്ങളിൽ മാത്രമാണ്.
ദ്വിബീജപത്രികളുടെ തടിക്ക് പൊതുവേ കോണിഫറുകളുടേതിനേക്കാൾ ഭാരവും ഘനവും കൂടുതലാണ്. അതിനാൽ തടി വാണിജ്യ വ്യാപാര രംഗത്ത് ദൃഢദാരുകൾ (hard wood) എന്നറിയപ്പെടുന്നു. എന്നാൽ ഭാരക്കുറവിൽ ഏറെ പ്രസിദ്ധമായ ബാർസയും ("ഒക്റ കാലിരകിഡേൽ") പപ്പിതയും("റ്റിറോസിംബിയം റ്റിങ്റ്റോറിയം") ദ്വിബീജപത്രികളിൽപ്പെടുന്ന മരങ്ങളാണ്. 

ഒരു വൃക്ഷത്തിലെ മിക്ക കോശങ്ങളും പൂർണവളർച്ചയെത്തിയാൽ പിന്നീട് വിഭജിക്കപ്പെടുന്നില്ല. കാണ്ഡത്തിന്റേയും വേരിന്റേയും അഗ്രഭാഗത്തുള്ള കോശങ്ങൾക്കും, തൊലിയുടേയും തടിയുടേയും ഇടയിലുള്ള കോശങ്ങൾക്കും മാത്രമേ വിഭജനശേഷി ഉണ്ടായിരിക്കുകയുള്ളൂ. ഇവ മെരിസ്ററമാറ്റിക് കോശങ്ങളെന്ന് അറിയപ്പെടുന്നു. 

കാണ്ഡത്തിന്റേയും വേരിന്റേയും അറ്റത്തുള്ള വിഭജനകോശങ്ങളെ അഗ്രമെരിസ്റ്റമെന്നും തൊലിയുടേയും തടിയുടേയും ഇടയിലുള്ളതിനെ കേമ്പിയമെന്നും പറയുന്നു. അഗ്രമെരിസ്റ്റം വൃക്ഷത്തിന്റെ ഉയരം വർധിപ്പിക്കാൻ കാരണമാകുമ്പോൾ വൃക്ഷത്തിന്റെ വണ്ണം വർധിപ്പിക്കുന്നത് കേമ്പിയത്തിന്റെ പ്രവർത്തനം മൂലമാണ്.

കേമ്പിയം കാണ്ഡത്തിന്റേയും വേരിന്റേയും ഉള്ളിലേക്കും പുറമേക്കും കോശങ്ങൾ വിഭജിച്ചു തള്ളുന്നു. സാധാരണയായി കൂടുതൽ കോശങ്ങൾ ഉണ്ടാകുന്നത് ഉൾവശത്തേക്കാണ്. ഈ കല ക്രമേണ തടിയായി രൂപാന്തരപ്പെടുകയും മുമ്പുണ്ടായിട്ടുള്ള തടിയുടെ തുടർച്ചയായി നിലകൊള്ളുകയും ചെയ്യുന്നു. അങ്ങനെ എല്ലാ വർഷവും ഒരു പുതിയ നിര തടി കൂടി പഴയ തടിയോടു ചേരുകയും കേമ്പിയം പുറത്തേക്കു വിന്യസിക്കുകയും ചെയ്യുന്നു. കേമ്പിയത്തിൽനിന്ന് തൊലിയുടെ പുറത്തേക്കു വിഭജിക്കപ്പെടുന്ന കോശങ്ങൾ മുമ്പുണ്ടായിരുന്ന തൊലിയുമായി യോജിച്ചുചേരുന്നു. പുറമേയുള്ള തൊലി പൊളിഞ്ഞുപോകുന്നതിനാൽ പ്രായത്തിന്അനുസരിച്ച് മരത്തൊലിക്കു കട്ടി കൂടുന്നില്ല.

ഒരു വൃക്ഷത്തെ നെടുകേ പിളർന്നു നോക്കിയാൽ ഓരോ വർഷവും ഉണ്ടായിട്ടുള്ള തടി, കുറെ കോണുകൾ ഒന്നിനു മുകളിൽ ഒന്നായി അടുക്കിവച്ചിരിക്കുന്നതുപോലെ കാണാം. ചുവടു ഭാഗത്താണ് ഏറ്റവും കൂടുതൽ കോണുകളുടെ എണ്ണം. ഉയരം കൂടുന്നതിനനുസരിച്ച് ക്രമേണ എണ്ണം കുറഞ്ഞു വരുന്നതായും കാണാം. തടി കുറുകേ മുറിച്ചാൽ ഇവ ഒന്നിനു മുകളിൽ ഒന്നായി തുടർച്ചയായ നിരകളായി കാണപ്പെടുന്നു. ഇത് വാർഷിക വലയങ്ങൾ (Growth Rings)എന്ന പേരിൽ അറിയപ്പെടുന്നു. എല്ലായിനം മരങ്ങളിലും വാർഷിക വലയങ്ങൾ വ്യക്തമായിരിക്കുകയില്ല. ഹിമാലയ പ്രദേശങ്ങളിലെപ്പോലെ അന്തരീക്ഷ ഊഷ്മാവിനും കാലാവസ്ഥയ്ക്കും പൊതുവേ കാര്യമായ വ്യതിയാനമുള്ള സ്ഥലങ്ങളിൽ ഗ്രീഷ്മകാലത്ത് തടിയുത്പാദനം കുറഞ്ഞിരിക്കും. ഓരോ വർഷത്തിലും ആദ്യമായി ഉത്പാദിപ്പിക്കപ്പെടുന്ന തടിയിലെ കോശങ്ങൾ വലിപ്പം കൂടിയവയും നേർത്ത ഭിത്തിയുള്ളവയുമായിരിക്കും. ഇത് 'ഏർലി വുഡ്' എന്നറിയപ്പെടുന്നു. വളർച്ചാ കാലഘട്ടത്തിന്റെ അവസാന കാലത്തുണ്ടാകുന്ന തടി ചെറിയ സുഷിരങ്ങളും കട്ടികൂടിയ കോശഭിത്തിയുള്ളതുമായിരിക്കും. ഇത് 'സമ്മർ വുഡ്' അല്ലെങ്കിൽ 'ലേറ്റ് വുഡ്' എന്നറിയപ്പെടുന്നു. വാർഷിക വലയങ്ങളുടെ വ്യക്തത 'ഏർലി വുഡും' 'ലേറ്റ്വുഡും' തമ്മിലുള്ള അന്തരത്തെ ആസ്പദമാക്കിയായിരിക്കും.

വാർഷിക വലയങ്ങളുടെ എണ്ണം നോക്കി മരത്തിന്റെ പ്രായം കണണക്കാക്കാവുന്നതാണ്. മരം മുറിക്കാതെ തടി തുരന്നുനോക്കി പ്രായം കണക്കാക്കുന്നതിന് ഇൻക്രിമെന്റ് ബോറർ ഉപയോഗിക്കുന്നു.

മരത്തിന്റെ തൊലിക്കുള്ളിലായി കാണുന്ന തടിയെ സാപ് വുഡ് (വെള്ള), ഹാർട്ട് വുഡ് (കാതൽ) എന്നിങ്ങനെ രണ്ടായി തിരിച്ചിരിക്കുന്നു. മരത്തിന്റെ വളർച്ചയ്ക്കാവശ്യമായ ജലത്തിന്റേയും ലവണങ്ങളുടേയും വിനിമയം പ്രധാനമായും നടക്കുന്നത് വെള്ളയിലൂടെയാണ്. ജീവനുള്ള കോശങ്ങളാണ് വെള്ളയിലുള്ളത്. താരതമ്യേന വെള്ളനിറമാണിതിന്. കാതലിലെ കോശങ്ങൾ മൃതകോശങ്ങളാണ്. വൃക്ഷത്തിന് ബലം നല്കുന്നത് കാതലാണ്. തടിവെള്ളയിലെ കോശങ്ങൾ നിർജീവമാകുന്നതിനു മുമ്പുതന്നെ അവയിൽ പശയും, എണ്ണയും, റെസിനും, ടാനിനും മറ്റും വന്നു നിറയുന്നു; ക്രമേണ ഈ കോശങ്ങൾ കാതലായിത്തീരുന്നു. അതിനാൽ കാതലിന് പൊതുവേ ഇരുണ്ട നിറമായിരിക്കും. ചിലയിനം മരങ്ങൾക്ക് ഇരുണ്ടനിറമുള്ള കാതലുണ്ടായിരിക്കുകയില്ല. ഉദാ. റബ്ബർ, ചൂളമരം, മാവ്. അതുകൊണ്ട് ഇവയ്ക്ക് കാതൽ ഇല്ല എന്നർഥം വരുന്നില്ല. ഇത്തരത്തിലുള്ള തടികളിൽ നിർജീവമായ, എന്നാൽ വെള്ളയും കാതലും നിറഭേദമില്ലാത്ത കോശങ്ങളായിരിക്കും ഉണ്ടായിരിക്കുക.

കേമ്പിയത്തിൽ നിന്ന് വിഭജനം വഴി ഉത്പാദിപ്പിക്കപ്പെടുന്ന മെഡുല്ലറി റേയ്സ് ഒഴികെയുള്ള കോശങ്ങളുടെ പൊതുവേയുള്ള വിന്യാസം കുത്തനെയാണ്. എന്നാൽ സൂര്യരശ്മികൾപോലെ തടിയുടെ മധ്യഭാഗത്തിൽ നിന്നു പുറപ്പെടുന്ന മെഡുല്ലറി റേ കോശങ്ങൾ തൊലിഭാഗത്തുനിന്നും ഉള്ളിലേക്കു വൃക്ഷത്തിന് വളരാനാവശ്യമായ ഭക്ഷണ പദാർഥങ്ങൾ കൊണ്ടുപോകാനും മറ്റും സഹായിക്കുന്നു. ജീവനുള്ള പാരൻകൈമ കോശങ്ങളാണ് ഇതിലധികവും.

പ്രാരംഭ വളർച്ചാഘട്ടത്തിൽ (primary growth) കാണ്ഡത്തിന്റെ നീളം കൂടുന്നതിനും അടിസ്ഥാന കോശരൂപീകരണത്തിനുമാണ് പ്രാധാന്യം. വളരെക്കാലം വളരുന്ന ദ്വിബീജപത്ര സസ്യങ്ങളിലും അടിസ്ഥാനപരമായ കോശരൂപീകരണത്തിനു ശേഷം കേമ്പിയം പ്രവർത്തനമാരംഭിക്കുന്നു. സ്റ്റീലാർ ഭാഗത്തുനടക്കുന്ന ഈ വിഭജനത്തിന്റെ ഫലമായി പുതിയ ദ്വിതീയ കോശങ്ങളുണ്ടാകുന്നു. വളരെ വൈകാതെ തന്നെ കോർക്ക് കേമ്പിയം എന്ന വിഭജനശേഷിയുള്ള ഒരു മെരിസ്റ്റം കാണ്ഡത്തിന്റെ ഉപരിതലത്തിൽ പ്രത്യക്ഷപ്പെടുന്നു. ഇതിന്റെ പ്രവർത്തനഫലമായി കോർക്ക് എന്ന മറ്റൊരു ദ്വിതീയകോശവിഭാഗം ഉണ്ടാകുന്നു. കേമ്പിയത്തിന്റേയും കോർക്ക് കേമ്പിയത്തിന്റേയും പ്രവർത്തനഫലമായി സ്റ്റീലാർ ഭാഗത്തും എക്സ്ട്രാ-സ്റ്റീലാർ ഭാഗത്തും ഉണ്ടാകുന്ന ദ്വിതീയ കോശങ്ങളുടെ ഉത്പാദനം കാരണം ഉണ്ടാകുന്ന തടിയുടെ ഗർത്ത വർധനവിനെയാണ് രണ്ടാംഘട്ട വളർച്ച അഥവാ ദ്വിതീയ വളർച്ച എന്നതുകൊണ്ടുദ്ദേശിക്കുന്നത്. 

സംവഹനവ്യൂഹങ്ങളുടെ(vascular bundle) ഉള്ളിൽ കാണുന്ന കേമ്പിയം ഫാസിക്കുലാർ കേമ്പിയം എന്നറിയപ്പെടുന്നു. ഇതിനിരുവശത്തുമുള്ള മെഡുല്ലറിറേ കോശങ്ങൾ ക്രമേണ വിഭജനശേഷി കൈവരിക്കുന്നു. ഇത്തരത്തിലുള്ള കേമ്പിയമാണ് ഇന്റർഫാസിക്കുലാർ കേമ്പിയം. ഇത് ഇരുവശത്തുമുള്ള ഫാസിക്കുലാർ കേമ്പിയവുമായി ചേർന്ന് കേമ്പിയൽ വലയം രൂപംകൊള്ളുന്നു. സമ്പൂർണ വിഭജനശേഷി കൈവരിക്കുന്ന ഈ കേമ്പിയത്തിന്റെ വലയം അകത്തേക്കും പുറത്തേക്കും കോശങ്ങളെ വിഭജിച്ചു തള്ളുന്നു. 

പുറത്തേക്കു വിഭജിക്കപ്പെടുന്ന കോശങ്ങൾ ക്രമേണ ഫ്ലോയം ടിഷ്യുവിന്റെ വിവിധ ഭാഗങ്ങളായിത്തീരും. ഇതിനെ രണ്ടാംഘട്ട ഫ്ളോയം (ദ്വിതീയ ഫ്ലോയം)എന്നു വിളിക്കുന്നു. ഇത് സീവ് ട്യൂബുകൾ, കമ്പാനിയൻ കോശങ്ങൾ, ഫ്ലോയം പാരൻകൈമ, ബാസ്റ്റ് ഫൈബറുകൾ എന്നിവ അടങ്ങിയതാണ്. ദ്വിതീയസൈലമായി രൂപാന്തരപ്പെടുന്നവയിൽ സൈലം വെസലുകൾ, ട്രക്കീഡുകൾ, സൈലം ഫൈബർ, സൈലം പാരൻകൈമ എന്നീ കോശങ്ങൾ അടങ്ങിയിരിക്കുന്നു. കേമ്പിയം പുറത്തേക്കാൾ കൂടുതൽ കോശങ്ങൾ വിഭജിച്ചു തള്ളുന്നത് ഉള്ളിലേക്കാണ്. അതിനാൽ രണ്ടാംഘട്ട വളർച്ചാസമയത്ത് ഫ്ലോയത്തെക്കാളേറെ സൈലമാണ് സസ്യകാണ്ഡത്തിലും വേരിലും മറ്റും കൂടുതലായുണ്ടാവുക. തുടർച്ചയായി നിർമ്മിക്കപ്പെടുന്ന ദ്വിതീയ സൈലത്തിന്റെ തള്ളൽകാരണം കേമ്പിയവും അതിനു ചുറ്റുമുളള മറ്റു ഭാഗങ്ങളും പുറത്തേക്കു തളളപ്പെടുന്നു. ഇക്കാരണത്താൽത്തന്നെ ചില പ്രാഥമിക കലകളും നശിപ്പിക്കപ്പെടുന്നു. എന്നാൽ പ്രാഥമിക സൈലം (primary xylem) കാണ്ഡത്തിന്റെ കേന്ദ്രത്തിൽ പ്രത്യേകിച്ച് കേടുപാടൊന്നും കൂടാതെ നിലകൊള്ളുകയും ചെയ്യുന്നു. അവിടവിടെയായി നേർത്ത വരകൾ പോലെ ദ്വിതീയ സൈലത്തിന്റേയും ഫ്ളോയത്തിന്റേയും ഉള്ളിലൂടെ സെക്കൻഡറി മെഡുല്ലറി റേ കാണപ്പെടുന്നു. തടിയിൽ കാതലിന്റെ അംശം കൂടുതൽ രൂപപ്പെടാൻ ഒരുകാരണമായി കരുതുന്നത് ഈ മെഡില്ലറി റേയുടെ പ്രവർത്തനമാണ്. തടിവെള്ളയിൽ നിന്ന് റെസിനും മറ്റു ലവണപദാർഥങ്ങളും കാതൽ ഭാഗത്തേക്ക് കൊണ്ടെത്തിക്കാൻ സഹായിക്കുന്നത് റേ കോശങ്ങളാണ്.

കാണ്ഡത്തിന്റെ ഉൾഭാഗങ്ങളിൽ പുതിയകോശങ്ങൾക്കു ജന്മം കൊടുക്കുമ്പോൾ കാണ്ഡത്തിന്റെ ബാഹ്യവശങ്ങളിലുള്ള കോശങ്ങൾ പ്രത്യേകിച്ചും തൊലിപ്പുറത്തുള്ള ബാഹ്യചർമ കോശങ്ങൾ വലിയുകയും ചിലയിടങ്ങളിൽ മുറിയുകയും ചെയ്യുന്നു. ഉൾവശത്തുള്ള സ്ക്ളീറൻകൈമയും കോളൻകൈമയും ചുരുളുകയും ചെയ്യുന്നു. ബാഹ്യവശത്തു സംഭവിക്കുന്ന ഈ നാശത്തെ അതിജീവിച്ച് കാണ്ഡത്തിന്റെ ശക്തി നിലനിർത്താൻ കോർക്ക് കേമ്പിയം അഥവാ ഫെല്ലോജൻ (ഫെല്ലോസ് എന്നാൽ കോർക്ക്, ജെൻ എന്നാൽ ജനിപ്പിക്കുന്ന) അഗ്രഭാഗത്തായി ഉണ്ടാകുന്നു.

കാണ്ഡത്തിന്റെ പുറം ഭാഗത്തുള്ള കോളൻകൈമകോശങ്ങളിലാണ് കോർക്ക് കേമ്പിയം രൂപപ്പെടുന്നത്; ചുരുക്കം ചില സന്ദർഭങ്ങളിൽ ബാഹ്യചർമത്തിലും. ഇതിന് വിഭവശേഷി ഉള്ളതിനാൽ പുറത്തേക്കും ഉള്ളിലേക്കും പുതിയ കോശങ്ങൾക്ക് രൂപം കൊടുക്കുന്നു. പുറത്തേക്കു വിഭജിക്കപ്പെടുന്ന കോശങ്ങൾ കോർക്കായി ത്തീരുന്നു. ഉള്ളിലേക്കു വിഭജിച്ച കോശങ്ങൾ ദ്വിതീയ കോർടെക്സായിത്തീരുന്നു.


</doc>
<doc id="144676" url="https://ml.wikipedia.org/wiki?curid=144676" title="ആദർശ് ഫ്ലാറ്റ് കുംഭകോണം">
ആദർശ് ഫ്ലാറ്റ് കുംഭകോണം

ഇന്ത്യയിൽ ഏറെ കോളിളക്കം സൃഷ്ടിച്ച രാഷ്ട്രീയ-ഉദ്യോഗസ്ഥ അഴിമതിയാണു ആദർശ് ഫ്ലാറ്റ് കുംഭകോണം. കാർഗിൽ യുദ്ധത്തിൽ മരണമടഞ്ഞ ജവാന്മാരുടെ ആശ്രിതർക്ക് എന്ന വ്യാജേന സേനയുടെ ഭൂമിയിൽ പരിസ്ഥിതി ചട്ടങ്ങൾ മറികടന്നുകൊൺട് 31 നില ഫ്ലാറ്റ് സമുച്ചയം നിർമ്മിച്ചു രാശ്ട്രീയക്കാരും കരസേനാ-നാവികസേനാ ഉദ്യോഗസ്ഥരും ഉയർന്ന ഉദ്യോഗസ്ഥരും ചേർന്നു തട്ടിയെടുത്തു എന്നതാണു ആരോപണം. കാർഗിൽ ജവാന്മാർക്ക് വേണ്ടി രൂപംകൊണ്ട ആദർശ് സൊസൈറ്റി ഫ്ലാറ്റുകൾ രാഷ്‌ട്രീയക്കാരും ഐ.എ.എസുകാർ ഉൾപ്പെടെയുള്ള ഉദ്യോഗസ്ഥരും സൈനിക ഓഫീസർമാരും ഗൂഢാലോചന നടത്തി ചുളുവിലയ്ക്ക് തട്ടിയെടുക്കുകയായിരുന്നു. ആറ് നിലയിൽ ഫ്ലാറ്റുകൾ ഉണ്ടാക്കാൻ പദ്ധതിയിട്ട് പ്രതിരോധവകുപ്പിന്റെ ഭൂമിയിൽ സൊസൈറ്റിക്കുള്ള ഇളവുകളുടെ മറവിൽ തീരദേശ നിർമ്മാണച്ചട്ടങ്ങൾ ലംഘിച്ച് നൂറ് മീറ്റർ ഉയരമുള്ള മുപ്പത്തിയൊന്ന് നില കെട്ടിടം നിർമ്മിക്കുകയായിരുന്നു. പ്രതികളായ രാഷ്‌ട്രീയക്കാർക്കും ഉദ്യോഗസ്ഥർക്കും എതിരെ പ്രോസിക്യൂഷൻ നടപടികൾ എടുക്കാനും ഫ്ലാറ്റ് നിർമ്മിച്ച ഭൂമി നാലാഴ്‌ചയ്‌ക്കുള്ളിൽ തിരിച്ചെടുക്കാനും ഫ്ലാറ്റ് ഇടിച്ചുനിരത്താനും ബോംബെ ഹൈക്കോടതി 2016 ഏപ്രിലിൽ നിർദ്ദേശിച്ചു. ക്രമക്കേട് കാട്ടിയ സൈനിക ഉദ്യോഗസ്ഥർക്കെതിരെ അന്വേഷണം നടത്താൻ പ്രതിരോധ മന്ത്രാലയത്തോടും കോടതി ആവശ്യപ്പെട്ടു.

കുംഭകോണത്തിന്റെ പശ്ചാത്തലത്തിൽ, തീരദേശ നിയന്ത്രണങ്ങൾ ലംഘിച്ച് നിർമ്മിച്ച കെട്ടിടം മൂന്ന് മാസത്തിനകം ഇടിച്ചു നിരത്താൻ 2011ജനുവരി 16ന് കേന്ദ്ര വനം പരിസ്ഥിതി മന്ത്രാലയം ഉത്തരവിട്ടിരുന്നു. അതിനെതിരെ ആദർശ് സൊസൈറ്റി നൽകിയ അപ്പീൽ തള്ളിയാണ് ബോംബെ ഹൈക്കോടതിയുടെ വിധി. 2012ൽ സി.ബി.ഐ സമർപ്പിച്ച കുറ്റപത്രത്തിൽ ചവാനെയും പന്ത്രണ്ട് ഉദ്യോഗസ്ഥരെയും പ്രതിചേർത്തിരുന്നു. അവരിൽ ഒൻപത് പേർ അറസ്റ്റിലായിട്ടുണ്ട്. തെളിവില്ലെന്ന് പറഞ്ഞ് അന്നത്തെ മഹാരാഷ്‌ട്ര ഗവർണർ കെ. ശങ്കരനാരായണൻ ചവാനെ പ്രോസിക്യൂട്ട് ചെയ്യാൻ അനുമതി നിഷേധിച്ചിരുന്നു. സൊസൈറ്റിക്ക് അനുമതി നൽകാൻ കൂട്ടു നിന്ന ഉദ്യോഗസ്ഥരുടെയെല്ലാം മക്കൾക്ക് ഫ്ലാറ്റ് ലഭിക്കുകയുണ്ടായി.

അശോക്‌ ചവാൻ റവന്യൂ മന്ത്രിയായിരുന്നപ്പോഴാണു കെട്ടിട നിർമ്മാണത്തിനു വേണ്ട പ്ലാനിൽ മാറ്റങ്ങൾ വരുത്തിയതെന്നും അദ്ദേഹത്തിന്റെ മൂന്ന് ബന്ധുക്കൾക്കു ആദർശ് സൊസൈറ്റി ഫ്ലാറ്റുകൾ ലഭിച്ചിരുന്നുവെന്നും സി.ബി.ഐ പ്രത്യേക കോടതിയിൽ കൊടുത്ത പ്രഥമ-വിവര റിപ്പോർട്ടിൽ പറയുന്നു. അശോക് ചവാന്റെ ഭാര്യാ മാതാവ് ഉൾപ്പെടെയുള്ള ബന്ധുക്കൾ മൂന്ന് ഫ്ലാറ്റുകൾ സ്വന്തമാക്കിയിരുന്നു. വിവാദത്തെ തുടർന്ന് അശോക് ചവാൻ മുഖ്യമന്ത്രി പദം രാജി വച്ചിരുന്നു. ചവാൻ റവന്യൂ മന്ത്രിയായിരുന്നപ്പോഴാണ് ഫ്ലാറ്റ് നിർമ്മാണത്തിന് അനുമതി നൽകിയത്. ഫ്ലാറ്റുകളിൽ 40 ശതമാനവും സിവിലിയന്മാർക്ക് വിൽക്കാൻ അനുമതി നൽകിയതും ചവാനായിരുന്നു.


</doc>
<doc id="144680" url="https://ml.wikipedia.org/wiki?curid=144680" title="അവകലസമവാക്യം">
അവകലസമവാക്യം

ഏകദങ്ങളും അവയുടെ അവകലജങ്ങളും തമ്മിലുള്ള ബന്ധത്തെ കുറിക്കുന്ന സമവാക്യമാണ് അവകലസമവാക്യം. സാധാരണ അവകല സമവാക്യങ്ങൾ, ആംശിക അവകല സമവാക്യങ്ങൾ എന്നീ വിഭാഗങ്ങളായി അവകല സമവാക്യങ്ങളെ തരം തിരിക്കാവുന്നതാണ്. എഞ്ചിനീയറിംഗ്, ഭൗതികശാസ്ത്രം, രസതന്ത്രം എന്നീ മേഖലകളിൽ വളരെയധികം പ്രായോകിഗ സാധ്യതയുള്ളവയാണ് അവകലസമവാക്യങ്ങൾ.

y = f(x) അഥവാ u = f(x,y...t) എന്ന ഒന്നോ അതിലധികമോ ചരങ്ങളുടെ ഒരു ഫലനം നേരിട്ടറിവില്ല; എന്നാൽ അവയുടെ അവകലജങ്ങൾ ഒരു സമവാക്യം അനുസരിക്കുന്നു എന്നറിയാം; ഈ നിലയിൽ ഫലനം കണ്ടുപിടിക്കേണ്ട ആവശ്യം ശുദ്ധഗണിതത്തിലും പ്രയുക്തഗണിതത്തിലും പലപ്പോഴും ഉദ്ഭവിക്കുന്നു. ഉദാ: ഒരു വക്രത്തിന്റെ വക്രതാ ആരം തന്നിരുന്നാൽ വക്രം കാണുക; ഒരു വസ്തുവിന്റെ സ്ഥാനവും പ്രവേഗവും ത്വരണവും തമ്മിൽ ബന്ധിപ്പിക്കുന്ന ഒരു സമവാക്യത്തിൽനിന്നും അതിന്റെ ഗതി നിർണയിക്കുക; ഒരു റേഡിയോ ആക്ടീവ് പദാർഥത്തിന്റെ ക്ഷയനിരക്ക് അറിയാമെങ്കിൽ അർധായൂസ് കാണുക; തുടങ്ങിയ പ്രശ്നങ്ങൾ നിർധാരണം ചെയ്യാൻ അവകല സമവാക്യങ്ങൾ പ്രയോജനപ്പെടുന്നു.



"u" എന്നത് "x"ന്റെ ഏകദവും "c", "ω" എന്നിവ സ്ഥിരസംഖ്യകളും ആണെന്ന് കരുതുക. 






"u" എന്നത് "x", "t" എന്നിവയുടേതോ "x", "y" എന്നിവയുടേതോ ഏകദമാണെന്ന് കരുതുക. 





</doc>
<doc id="144688" url="https://ml.wikipedia.org/wiki?curid=144688" title="നെന്മീൻ">
നെന്മീൻ

ഉഷ്ണ മിതോഷ്ണ മേഖലാ പ്രദേശങ്ങളിലെ സമുദ്രത്തിൽ കാണപ്പെടുന്ന കടും നീല നിറവും, നീണ്ട ശരീരവുമുള്ള മത്സ്യമാണ് നെന്മീൻ. നല്ല സഞ്ചാര വേഗതയുള്ള ഇവയുടെ മാംസം നല്ല നിലവാരമുള്ളതാണ്. നെന്മീന്റെ മാംസം ഭക്ഷ്യ യോഗ്യമാണ്. കേരളത്തിലെ മത്സ്യവിപണികളിൽ നല്ല വിലമതിക്കുന്ന ഒന്നാണ് നെന്മീൻ.
നീണ്ട ശരീരമുള്ള നെന്മീന്റെ വായുടെ മുകൾഭാഗവും താഴ്ഭാഗവും സാമാന്യത്തിലധികം നീളമുള്ളവയും കൂർത്തതുമാണ്. കടുംനീലയും വെള്ളിയും നിറങ്ങൾ കലർന്ന തിളക്കമാർന്ന ഇവയുടെ തൊലി വളരെ കട്ടികുറഞ്ഞതാണ്. 83 കിലോ വരെ തൂക്കവും 2.5 മീറ്ററോളം നീളവും ഉള്ള നെന്മീനുകളെ കണ്ടത്തിയിട്ടുണ്ട്. 80 കിലോമീറ്റർ വരെ വേഗതയിൽ സഞ്ചരിക്കുന്ന ഇവ കടലിലെ തന്നെ ഏറ്റവും വേഗതയേറിയ മത്സ്യങ്ങളിലൊന്നാണ്. കേരളത്തിലെ ചന്തകളിൽ ഏതാണ്ട് ഒരു കിലോയ്ക്ക് 300 രൂപയോളം വില വരും.
ഐക്കുറ ,ഒരിയ നെയ് മീൻ, ഒരിയ മീൻ, നെയ്മീൻ എന്നീ പേരുകളിലും ഈ മത്സ്യം അറിയപ്പെടുന്നു.



</doc>
<doc id="144690" url="https://ml.wikipedia.org/wiki?curid=144690" title="ഷബാസ് ഭട്ടി">
ഷബാസ് ഭട്ടി

ഷബാസ് ഭട്ടി (9 സെപ്റ്റംബർ 1968 - 2.മാർച്ച് 2011), 2008 മുതൽ പാകിസ്താൻ ദേശീയ അസംബ്ലിയിൽ തെരഞ്ഞെടുക്കപ്പെട്ട അംഗമായിരുന്നു. പാകിസ്താൻ ന്യുനപക്ഷ കാര്യമന്ത്രിയായിരിക്കെ, 2011 മാർച്ച് രണ്ടിന്, ഇസ്ലാമബാദിൽ വച്ച് അജ്ഞാതർ വെടിവച്ച് കൊന്നു. മന്ത്രി സഭയിലെ ഏക ക്രിസ്തുമത വിശ്വാസി ആയിരുന്ന ഭട്ടി, പാകിസ്താനിലെ കർശനമായ "മതനിന്ദ" ( blasphemy ) നിയമങ്ങൾക്കു എതിരായിരുന്നു. മതനിന്ദ ആരോപിച്ച്, പഞ്ചാബിലെ ഗവർണർ സൽ‌മാൻ തസീറിനെ കൊന്ന സംഭവത്തോട് കടുത്ത ഭാഷയിൽ പ്രതികരിച്ചതോടെ താലിബാന്റെ നോട്ടപ്പുള്ളി ആവുകയായിരുന്നു ഭട്ടി. ഫെബ്രുവരിയിൽ കാനഡ സന്ദർശിച്ചപ്പോൾ തനിക്ക് വധ ഭീഷണി ഉണ്ടെന്ന് വിദേശമാധ്യമങ്ങളോട് ഭട്ടി വെളിപ്പെടുത്തിയിരുന്നു. പലവട്ടം ഭാട്ടിയെ താലിബാൻ വധിക്കാൻ ശ്രമിച്ചിട്ടുണ്ട്. അഭിപ്രായസ്വാതന്ത്ര്യത്തെ പറ്റി പറഞ്ഞതിന് ഭാട്ടിക്കു ജയിലിലും കിടക്കേണ്ടി വന്നിട്ടുണ്ട്.

"ന്യൂനപക്ഷങ്ങളെ പറ്റിയും അഭിപ്രായ സ്വാതന്ത്ര്യത്തെ പറ്റിയും പറയുന്നത് ഞാൻ തുടർന്നാൽ എന്നെ കൊല്ലുമെന്നാണ് അവരുടെ അന്ത്യശാസനം. ഇന്നല്ലെങ്കിൽ നാളെ ഞാൻ കൊല്ലപ്പെടുമെന്ന് ഉറപ്പ്. പക്ഷേ, അന്ത്യശ്വാസം വരേക്കും ഞാൻ എന്റെ നീതിക്ക് വേണ്ടി നിലകൊള്ളും. പാകിസ്താനിൽ ആരും നബിക്കെതിരെയും ഇസ്ലാമിനെതിരെയും ഒന്നും പറയാറില്ല. എങ്കിലും ‘മതനിന്ദ’ നടത്തി എന്നാരോപിച്ചുകൊണ്ട് തീവ്ര നിലപാടുള്ള മുസ്ലീങ്ങൾ അവരുടെ ശത്രുക്കളെ വധിക്കുകയാണ്. സിക്കുകാരും ക്രിസ്ത്യാനികളും ഹിന്ദുക്കളുമൊക്കെ മുസ്ലീങ്ങൾക്കൊപ്പം തുല്യ അഭിപ്രായസ്വാതന്ത്ര്യത്തോടെ കഴിയുന്ന പാകിസ്താനാണ് എന്റെ സ്വപ്നം” - ഭട്ടി ഫെബ്രുവരിയിൽ കാനഡയിൽ വച്ച് പറഞ്ഞിരുന്നു
ന്യൂനപക്ഷങ്ങൾക്ക് വേണ്ടി നിലകൊണ്ടിരുന്ന ഭട്ടിയുടെ വധം ലോകരാഷ്‌ട്രങ്ങളെ ഞെട്ടിച്ചിട്ടുണ്ട്. മന്ത്രിയായാൽ പോലും, തീവ്ര നിലപാടുള്ള മുസ്ലീങ്ങളിൽ നിന്ന് ജീവൻ രക്ഷിക്കാൻ കഴിയാത്ത അവസ്ഥയാണ് പാകിസ്താനിൽ സംജാതമായിരിക്കുന്നതെന്ന് രാഷ്‌ട്രീയ നിരീക്ഷകർ വിലയിരുത്തുന്നു. കാര്യങ്ങൾ ഇങ്ങനെ പോയാൽ അഫ്ഗാനിസ്ഥാന്റെ അവസ്ഥ തന്നെ പാകിസ്താനും ഉണ്ടാകുമെന്നും ഇവർ മുന്നറിയിപ്പ് തരുന്നു.


</doc>
<doc id="144698" url="https://ml.wikipedia.org/wiki?curid=144698" title="അറം">
അറം

ഗ്രന്ഥകർത്താവിനു ദോഷകരമായി പരിണമിക്കുന്ന സ്വന്തം വാക്കിനെയാണ് അറം എന്ന് പറയുന്നത്. 'കവികൾ കഥാപാത്രങ്ങളുടെ വാക്കായിട്ട് ഉത്തമപുരുഷസർവനാമം ചേർത്തു ശാപരൂപമായി പറയുന്ന സംഗതി മേലാൽ തനിക്കുതന്നെ ഫലിക്കുന്നതാണ് അറം' എന്നു "സാഹിത്യസാഹ്യ"ത്തിൽ ഏ.ആർ. രാജരാജവർമ ഇതിനു നിർവചനം നല്കിയിരിക്കുന്നു. 

കാവ്യത്തിൽ പ്രയോഗിക്കുന്ന അശുഭവചനം പില്കാലത്ത് യാഥാർഥ്യമായിത്തീരുന്നതിനെ അറം പറ്റുക എന്നുപറയുന്നു. സാഹിത്യകൃതികളിൽ പ്രയോഗിക്കുന്ന ഇത്തരം വചനങ്ങൾ പ്രവചനങ്ങളെന്നപോലെ അവയെഴുതുന്നയാളിന്റെ അനുഭവങ്ങളായി ഭവിച്ചെന്നുവരാം എന്നു മുൻകാലങ്ങളിൽ ചിലർ വാദിച്ചിരുന്നു. പല മഹാകവികളുടെയും കാര്യത്തിൽ ഇപ്രകാരം സംഭവിച്ചതായി ചൂണ്ടിക്കാണിക്കപ്പെടുന്നു്. 

ഉത്തമപുരുഷ സർവനാമത്തിൽ കഥാപാത്രങ്ങളുടെ വാക്കുകളായി പ്രയോഗിക്കുന്ന അശുഭവചനങ്ങൾ എഴുത്തുകാരൻ തന്നെക്കുറിച്ചുപറയുന്ന വാക്കുകളെന്നോണം പിന്നീട് അയാളുടെ ജീവിതാനുഭവമായിത്തീർന്നു എന്ന വിശ്വാസമാണ് ഈ വാദത്തിനടിസ്ഥാനം. സന്ദർഭത്തിന്റെ സരസതയോ ഹൃദയദ്രവീകരണദക്ഷതയോ കൊണ്ട് കഥാപാത്രത്തിന്റെയും കവികളുടെയും വികാരങ്ങൾ അഭിന്നമാവുകയും, അങ്ങനെ കഥാപാത്രം പറയുന്ന വാക്കുകൾ കവിയുടെതന്നെ ഭാവിയുടെ പിശുനശകുനമാവുകയും ചെയ്യുന്നു എന്ന അന്ധവിശ്വാസത്തിലാണ് അറം എന്ന സങ്കല്പം പടുത്തുയർത്തപ്പെട്ടിരിക്കുന്നത്. 

കഥാപാത്രത്തെക്കൊണ്ടു പറയിക്കുക എന്ന രീതി മാത്രമല്ല, 'കഥാപാത്രമായി ജീവിക്കുക' എന്ന ശൈലിപോലും ഇത്തരം സങ്കല്പത്തിനു വളം വയ്ക്കാൻ ഇടയായിക്കാണും. ഒരു പ്രത്യേകതയായി ഇതിൽ എടുത്തുപറയാനുള്ളത് 'അറം' കേരളീയ കവിഭാവനയിൽ മാത്രമേ എന്തെങ്കിലും പങ്കുവഹിക്കുന്നുള്ളു എന്നതാണ്. 

ഇതിനു ചില പ്രസിദ്ധ ഉദാഹരണങ്ങളും കേരളീയ സാഹിത്യസൃഷ്ടികളിൽ നിന്ന് ഉദ്ധരിക്കപ്പെടാറുണ്ട്. 

"ബകവധം" ആട്ടക്കഥയിൽ 'കാടേ ഗതി നമുക്ക്' എന്നു പാണ്ഡവന്മാർ വിലപിച്ചതിന്റെ വിവക്ഷ കർത്താവായ കോട്ടയത്തു തമ്പുരാനെയും പിടികൂടുകയും, ബ്രിട്ടീഷുകാരെ ചെറുത്തുനില്ക്കാൻ നാടുവിട്ട് കാടുകയറി അവിടെത്തന്നെ അദ്ദേഹത്തിനു ജീവിതമവസാനിപ്പിക്കേണ്ടിവരികയും ചെയ്തുവെന്ന കഥയാണ് ഇതിന്റെ ആദ്യ ദൃഷ്ടാന്തം. 

നളചരിതത്തിൽ ഹംസം വിലപിക്കുന്ന-'എന്നാൽ കുലമിതഖിലവുമറുതി വന്നിതു' എന്ന പ്രയോഗത്തിന്റെ ആത്മനിഷ്ഠമായ രൂക്ഷത മൂലമാണത്രെ ഉണ്ണായിവാര്യരുടെ ഭവനം അന്യംനിന്നു പോകാനിടയായത്. 

കുമാരനാശാൻ പല്ലനയാറ്റിൽ ബോട്ടുമുങ്ങി അപമൃത്യുവിന് ഇരയായ ദുരന്തസംഭവത്തിന്, അദ്ദേഹത്തിന്റെ ദുരവസ്ഥ എന്ന ഖണ്ഡകാവ്യത്തിലെ 'അറ' മാണ് കാരണമായിത്തീർന്നതെന്ന് ചിലർ ചൂണ്ടിക്കാണിക്കുന്നു:
<poem>
'അന്തമില്ലാതുള്ളോരാഴത്തിലേക്കിതാ 
ഹന്ത താഴുന്നു, താഴുന്നു കഷ്ടം!
പിന്തുണയും പിടിയും കൂടാതുൾഭയം 
ചിന്തി, ദുഃസ്വപ്നത്തിലെന്നപോലെ, 
പൊന്താനുഴറുന്നു, കാല്നില്ക്കുന്നില്ലെന്റെ
ചിന്തേ, ചിറകുകൾ നല്കണേ നീ.'

</poem>
ശോകാത്മകകവിതകളും ദുരന്തസാഹിത്യസൃഷ്ടികളും വിലാപകാവ്യങ്ങളും പെരുകിവരുന്ന ആധുനികഘട്ടത്തിൽ 'അറ'ത്തെക്കുറിച്ചുള്ള വിശ്വാസം സഹൃദയരുടെയും അനുവാചകരുടെയും ഇടയിൽ നിന്നു തിരോഭവിച്ചുവരുന്നു. എന്നാൽ ഇന്നും ചില ഉദാഹരണങ്ങൾ കാണാം. 20090ൽ ഒരു പ്രവാസി ബ്ലോഗ് സാഹിത്യകാരൻ വാഹനാപകടത്തിൽ മരിച്ച സംഭവത്തിന് അദ്ദേഹം അവസാനം എഴുതിയ കവിതയിൽ വന്ന 'അറ'മാണ് കാരണമായതെന്നും വിശ്വസിക്കപ്പെടുന്നുണ്ട്. റോഡിലെ ഗട്ടറിൽ വീണ് ഒരാൾ മരിക്കുന്നതായിരുന്നു ആ കവിതയുടെ പ്രമേയം.


</doc>
<doc id="144699" url="https://ml.wikipedia.org/wiki?curid=144699" title="കാബറെ">
കാബറെ

മദാലസ നൃത്തമാണ് കാബറെ. ഫ്രാൻസിലാണ് ഇതിന്റെ ആരംഭം. 
ആഫ്രിക്കൻ - അമേരിക്കൻ ആദിവാസികളുടെ `ബെല്ലി' ,നൃത്തത്തിൽ നിന്നു രൂപം കൊണ്ടു. പിന്നീട് യൂറോപ്പൊട്ടാകെ പ്രചരിച്ചു. ഹോട്ടലുകളിലും നിശാശാലകളിലും പ്രത്യേകം സംവിധാനം ചെയ്തിട്ടുള്ള ഹാളുകളിൽ അര വെളിച്ചത്തിൽ നടത്തപ്പെടുന്നു. ഡ്രം, ബോംഗോസ്, കോംഗോ ഡ്രം, കെറ്റിൽ ഡ്രം, ഗിറ്റാർ എന്നീ വാദ്യോപകരണങ്ങളുടെ മേളത്തിനൊപ്പിച്ച് നൃത്തം ചെയ്യുന്നവർ കാണികളെ പ്രലോഭിപ്പിക്കും. ഏതാണ്ട് അർദ്ധനഗ്നരായി നൃത്തം തുടങ്ങി ക്രമേണ പൂർണ്ണനഗ്നരാകുന്ന സമ്പ്രദായവും ചിലയിടങ്ങളിലുണ്ട് . ഇന്ത്യയിലും കാബറെ പ്രചരിച്ചിട്ടുണ്ട് .


</doc>
<doc id="144700" url="https://ml.wikipedia.org/wiki?curid=144700" title="ഒരു വിലാപം">
ഒരു വിലാപം

വി.സി. ബാലകൃഷ്ണപ്പണിക്കർ എഴുതിയ മലയാളത്തിലെ പ്രശസ്തമായ വിലാപകാവ്യം. വിഷൂചികാരോഗം പിടിപെട്ടു മരണമടഞ്ഞ പ്രിയയുടെ വിയോഗത്തിൽ വിലപിക്കുന്ന പുരുഷനാണ് വി.സി.ബാലകൃഷ്ണപ്പണിക്കരുടെ കൃതിയിലെ കഥാപാത്രം. സ്രഗ്ധരാ വൃത്തത്തിലെഴുതിയിരിക്കുന്ന ഈ കാവ്യത്തിലെ 27 ശ്ലോകങ്ങളിൽ കവിയുടെ ആത്മനിഷ്ഠയിൽ നിന്ന് ഉടലെടുക്കുന്ന ലൗകികതയും തത്വചിന്തയും വ്യക്തമാണ്. മലയാളത്തിലെ ആദ്യകാല റൊമാൻറിക് പ്രസ്ഥാനത്തിൽ ഈ കൃതിക്ക് പ്രമുഖമായ സ്ഥാനമുണ്ട് . 1908ൽ പടർന്നുപിടിച്ച വിഷൂചികാരോഗത്തിൽ അദ്ദേഹത്തിന്റെ അമ്മയും രണ്ട് അമ്മാവന്മാരും ഒരനുജനും മരണപ്പെട്ടിരുന്നു. അമ്മയുടെ മൃതദേഹത്തിനടുത്ത് നിസ്സഹായനായും ചിലപ്പോൾ നിസ്സംഗനായും ഇരിക്കുന്ന അച്ഛന്റെ രൂപം കവിഹൃദയത്തെ ആഴത്തിൽ സ്വാധീനിച്ചതാണ് ഒരു വിലാപം എന്ന കാവ്യമായി മാറിയത്.

http://digitalpaper.mathrubhumi.com/77934/Malappuram/27-Dec-2012#page/15/1

</doc>
<doc id="144705" url="https://ml.wikipedia.org/wiki?curid=144705" title="ദ ഇലസ്ട്രേറ്റഡ് വീക്കിലി ഓഫ് ഇന്ത്യ">
ദ ഇലസ്ട്രേറ്റഡ് വീക്കിലി ഓഫ് ഇന്ത്യ

മുംബൈ ആസ്ഥാനമാക്കി ഇന്ത്യയിൽ നിന്ന് പ്രസിദ്ധീകരിച്ചിരുന്ന അന്താരാഷ്ട്ര പ്രചാരമുള്ള ഇംഗ്ലീഷ് വാരികയായിരുന്നു ദ ഇലസ്ട്രേറ്റഡ് വീക്കിലി ഓഫ് ഇന്ത്യ. ടൈംസ്‌ ഓഫ്‌ ഇന്ത്യ ആയിരുന്നു പ്രസിദ്ധീകരണം . 1880 ൽ ടൈംസ് ഒഫ് ഇന്ത്യ വീക്ക്‌ലി എന്ന പേരിൽ ആരംഭിച്ചു. 1901 ൽ ടൈംസ് ഒഫ് ഇന്ത്യ ഇല്ലസ്‌ട്രേറ്റഡ് വീക്ക്‌ലി എന്നു പേരുമാറ്റി. 1929 ലാണ് ദ ഇല്ലസ്‌ട്രേറ്റഡ് വീക്ക്‌ലി ഒഫ് ഇന്ത്യ എന്നാക്കിയത്.സാമ്പത്തികം, സാമൂഹികം, സാഹിത്യം, കല, മതം, പ്രകൃതി, അന്താരാഷ്ട്രപ്രശ്‌നങ്ങൾ തുടങ്ങി നിരവധി വിഷയങ്ങൾ ഈ പ്രസിദ്ധീകരണത്തിലൂടെ അവതരിപ്പിക്കപ്പെട്ടിരുന്നു.


</doc>
<doc id="144711" url="https://ml.wikipedia.org/wiki?curid=144711" title="അർധകുംഭകം">
അർധകുംഭകം

കെട്ടിടങ്ങൾക്ക് അർധഗോളാകൃതിയിലോ അതിനു സദൃശമായ മറ്റു രൂപങ്ങളിലോ പണിയുന്ന മേൽപ്പുരയാണ് അർധകുംഭകം(Dome). പകുതി മുറിച്ച കുടത്തിന്റെ ആകൃതിയിൽനിന്നും അർധകുംഭകം എന്ന പേരു വന്നത്. ഗോളാകൃതിയിലുള്ള മേൽക്കൂരകൾ പണ്ടു നിർമിച്ചിരുന്നത് ചെളിയും പുല്ലും കൂട്ടിക്കുഴച്ചാണ്. എസ്കിമോകളുടെ ഇഗ്ലൂ (Igloo) മറ്റൊരുദാഹരണമാണ്. ആകാശത്തിന്റെ ആകൃതിയുള്ളതുകൊണ്ട് അർധകുംഭകം പ്രപഞ്ചാത്മാവിന്റെ പ്രതീകമായി. അതുകൊണ്ടുതന്നെ അധികാരത്തിന്റെ ചിഹ്നമായും ഇവയെ പരിഗണിച്ചുപോന്നു. 

ഓരോ സംസ്കാരത്തിലും ഇങ്ങനെ ഭിന്നങ്ങളായ ആശയപ്രതീകമായി വാസ്തുവിദ്യയിൽ അർധകുംഭകനിർമ്മാണപ്രവണത നിലനിന്നു. ഇന്ത്യയിൽ വേദകാലം മുതൽ ക്ഷേത്രങ്ങൾക്ക് ഈ ആകൃതി ഉണ്ടായിരുന്നതായി കരുതപ്പെടുന്നു. സാഞ്ചിസ്തൂപത്തിലെ കൊത്തുവേലകളിൽ ഈ രൂപം ചിത്രീകരിക്കപ്പെട്ടിട്ടുമുണ്ട്. ബുദ്ധമത സ്തൂപങ്ങളിൽ അർധകുംഭകം സ്ഥിരപ്രതിഷ്ഠ നേടി. ചൈനയിലെ പഴയ കാലത്തെ ശവകുടീരങ്ങൾ അർധകുംഭക മേൽപ്പുരയുള്ള കുടിലുകളുടെ രൂപത്തിലാണ്. ഗ്രീസിലെ വൃത്താകൃതിയുള്ള ക്ഷേത്രങ്ങൾ (Tholos) ജനനമരണ ചക്രത്തിന്റെ അടയാളമായിരുന്നു. റോമിലെ പാന്തിയോൺ (Pantheon) ക്ഷേത്രം പ്രപഞ്ചശക്തിയുടെ പ്രതിമാനമായി നിർമിച്ചതാണ്. റോമിൽ നിന്നും ക്രിസ്ത്യാനികൾ ഈ ആശയം സ്വീകരിച്ചു. കോൺസ്റ്റാന്റിനോപ്പിളിലെ ഹോളി വിസ്ഡം പള്ളി എ.ഡി. 561-ൽ പുനരുദ്ധരിച്ചപ്പോൾ നിർമിച്ച അർധകുംഭകാകൃതിയിലുള്ള മേൽപ്പുര ഈശ്വരമാഹാത്മ്യത്തിന്റെയും ക്രിസ്തുവിന്റെ അധികാരത്തിന്റെയും ചക്രവർത്തിമാരുടെ ശക്തിയുടെയും ജസ്റ്റീനിയൻ ചക്രവർത്തിയുടെ ശവകുടീരത്തിന്റെയും ഒക്കെ പ്രതീകമായി വ്യാഖ്യാനിക്കപ്പെട്ടിട്ടുണ്ട്. 

ഈ നിർമ്മാണരീതി മധ്യേഷ്യയിലും ഇന്ത്യയിലും പ്രചാരം നേടിയത് ഇസ്ലാമിക സംസ്കാരവ്യാപനത്തിൽ കൂടിയാണ്. അതേസമയം മധ്യകാലഘട്ടത്തിൽ യൂറോപ്പിൽ ഇതിന്റെ പ്രചാരം കുറഞ്ഞുവന്നു. നവോത്ഥാനത്തിനുശേഷം അർധകുംഭകം വീണ്ടും പ്രചാരത്തിലായപ്പോൾ അതിനോടനുബന്ധിച്ച പ്രതീകസൂചനകൾ അവഗണിക്കപ്പെടാൻ തുടങ്ങിയിരുന്നു. പിന്നീട് കാണാൻ കൗതുകമുള്ള ഒരു സംരചനാരൂപം എന്ന നിലയിലാണ് അർധകുംഭകത്തെ അധികവും പ്രയോജനപ്പെടുത്തിയത്. 

19-ആം ശതകത്തിൽ വാസ്തുവിദ്യയിൽ പല നൂതനപ്രവണതകളും ദൃശ്യമായി. കോൺക്രീറ്റിന്റെയും പ്രബലിത കോൺക്രീറ്റിന്റെയും കണ്ടുപിടിത്തം പഴയ നിർമ്മാണവസ്തുക്കളുടെ പരിമിതികളിൽനിന്നും വാസ്തുവിദ്യയെ സ്വതന്ത്രമാക്കി. വിസ്താരമുള്ള അകത്തളങ്ങൾക്ക് തൂണുകളുടെ പ്രതിബന്ധമില്ലാതെ മേൽപ്പുര പണിയാനുതകുന്ന ഒരു നിർമ്മാണരീതിയായിട്ടാണ് അർധകുംഭകം ഇന്നുപയോഗിക്കപ്പെടുന്നത്. സംരചനാവിശ്ലേഷണരീതിയുടെ പുരോഗതി ഇതിന്റെ രൂപകല്പന (design) കളിലും മാറ്റങ്ങൾ വരുത്തി. മെസോപ്പൊട്ടോമിയയിലെ നിനവേ നഗരത്തിൽനിന്നും കിട്ടിയ ഒരു കുംഭകത്തിന്റെ ശിലാഫലകത്തിന് അഞ്ച് സഹസ്രാബ്ദങ്ങൾ പഴക്കമുണ്ടെന്ന് കണ്ടെത്തിയിരിക്കുന്നു. 

മാമത്തുകളുടെ കൊമ്പുകളും എല്ലുകളും കൊണ്ട് നിർമ്മിക്കപ്പെട്ട അർധകുംഭകങ്ങളുടെ അവശിഷ്ടങ്ങൾ ഉക്രൈനിലെ മെസ്റിച് എന്ന സ്ഥലത്തുനിന്ന് 1965-ൽ കണ്ടെത്തി. ബി.സി.19,280 -നും ബി.സി. 11,700 നും ഇടയിലുള്ള കാലഘട്ടത്തിലുള്ളവയാണ് ഇവയെന്ന് കരുതപ്പെടുന്നു.

അർധകുംഭകത്തിന്റെ പൂളുകൾക്കുള്ളിലെ മർദവും വലിവും നിർമ്മാണവസ്തുക്കൾ തന്നെ താങ്ങണം. കല്ല്, ഇഷ്ടിക മുതലായ നിർമ്മാണവസ്തുക്കൾക്ക് മർദ്ദം താങ്ങാനുള്ള ശക്തിയുണ്ട്. പക്ഷേ, വലിവിന്റെ കാര്യത്തിൽ ദുർബലമാണവ. ഇക്കാരണത്താൽ അധോമേഖലയിൽ നേർത്ത വിള്ളലുകൾ പ്രത്യക്ഷമാകാം. അപ്പോൾ ഓരോ പൂളും സ്വതന്ത്രമായ ഓരോ കമാനംപോലെ പ്രവർത്തിക്കാൻ ഇടവരാം. ഈ സാധ്യതയിലും ഭദ്രത കൈവരുത്തുന്നതിന് കുംഭകത്തിന്റെ കനം കൂട്ടേണ്ടതായി വരുന്നു. അതിന്റെ ഭാരം ആധാരത്തിന്മേൽ ചുറ്റും ഏകദേശം സമമായി പ്രസരിക്കുന്നു; അതുകൊണ്ട് അർധകുംഭകം നിർമ്മിക്കുന്നത് വൃത്താകൃതിയിൽ ബലമുള്ള ആധാരത്തിലായിരിക്കണം. മറ്റാകൃതികളിലുള്ള കെട്ടിടങ്ങൾക്ക് മേൽപ്പുരയായി ഇവ പണിയുന്നതിനുള്ള പ്രതിബന്ധമിതാണ്. 

ബൈസാന്തിയൻ ശില്പികൾ ഈ പ്രശ്നത്തിന് ഒരു പരിഹാരം കണ്ടെത്തി; അർധകുംഭകത്തിന്റെ ഭാരപ്രസരണം തൂണുകളിലേക്കാക്കുന്നത് നന്നായിരിക്കുമെന്ന് അവർ സ്ഥാപിച്ചു. സമചതുരാകൃതിയിലുള്ള മുറിയുടെ മൂലകളിൽനിന്നും ഗോള ത്രികോണങ്ങൾ (spherical triangles) പോലെ തള്ളിനില്ക്കുന്ന പ്രലംബിനികൾ (pendatives) നിർമിച്ചാൽ അവ മേൽപ്പുരയുടെ വിതാനത്തിൽ വൃത്താകൃതിയുള്ള ആധാരമായിത്തീരും; മൂലകൾ പരസ്പരം ബന്ധിപ്പിക്കുന്ന കമാനങ്ങളായും ഈ പ്രലംബിനികൾ പ്രവർത്തിക്കും. അർധകുംഭകത്തിന്റെ ഭാരം ഇവവഴി മൂലകളിലെ തൂണുകളിലേക്ക് പകർന്നു കൊടുക്കാൻ കഴിയും. 

മൂലകളിൽനിന്ന് പടിപടിയായി തള്ളിനില്ക്കുന്ന 'ഉത്സേധ'ങ്ങൾ (Corbels) നിർമിച്ച് ചതുരാകൃതിയിലുള്ള ആധാരം അഷ്ടഭുജാകൃതിയിലും, പിന്നീട് വൃത്താകൃതിയിലും ആക്കിയെടുക്കുന്ന ഒരു നിർമ്മാണരീതിയാണ് മുഗൾ ഭരണകാലത്ത് ഇന്ത്യയിൽ പരക്കെ സ്വീകരിച്ചിരുന്നത്; കൂടെ മറ്റു രീതികളും പ്രചാരത്തിലുണ്ടായിരുന്നു. ബിജാപ്പൂരിലെ ഗോൾഗുംബാസിന്റെ നിർമ്മാണരീതിയാണ് ഇവയിലേറ്റവും ശ്രദ്ധാർഹമായിട്ടുള്ളത്. ഇവിടെ പരസ്പരം ബന്ധിക്കപ്പെട്ട അനേകം കമാനങ്ങൾ കെട്ടിടത്തിന്റെ അകത്തേക്കു ചരിഞ്ഞ് ഏതാണ്ട് വൃത്താകൃതിയിലുള്ള ആധാരം സൃഷ്ടിക്കുന്നു. അർധകുംഭകത്തിന്റെ ഭാരം ഈ കമാനങ്ങളിലേക്കാണ് പ്രസരിക്കുന്നത് 

അർധകുംഭകത്തിന്റെ നിർമ്മാണം കമാനത്തിന്റേതെന്നപോലെ ആധാരങ്ങളിൽ നിന്നാണ് ആരംഭിക്കുന്നത്. ഓരോ വിതാനത്തിലുമുള്ള വലയാകാരമായ നിരകൾ ക്രമേണ ചെറുതാക്കിക്കൊണ്ടുവന്ന് ഉച്ചിയിലെത്തിക്കുന്നു. ആധാരത്തിൽ നിന്നും തുടങ്ങുന്ന കമാനങ്ങളുടെ ഒരു നിരയുണ്ടാക്കി ഇവയ്ക്കിടയിലെ ഭാഗം അടച്ചും നിർമ്മാണം സാധിക്കാം. ഇത്തരം അർധകുംഭകങ്ങൾക്ക് 'ചാപകമാനകുംഭകം' (vaulted dome) എന്നു പറയുന്നു. 

അകത്തുനിന്നും നോക്കുമ്പോൾ കാഴ്ചയ്ക്ക് ഭംഗി അർധഗോളാകൃതിയിലുള്ള നിർമിതിക്കാണ്. പക്ഷേ, പുറമേ നിന്നും നോക്കുമ്പോൾ ഇതിന് ഉയരം കുറവായതായി തോന്നിക്കും; ഭംഗിയും കുറയും. ഇതുകൊണ്ട് കെട്ടിടങ്ങൾക്ക് രണ്ടോ മൂന്നോ പാളികളു(shells)ള്ള മേൽപ്പുര നിർമ്മിക്കാറുണ്ട്. ഒന്നിൽ കൂടുതൽ പാളികളാവുമ്പോൾ സീലിംഗിന്റെ ഉപയോഗം നിർവഹിക്കപ്പെടുമെന്ന മെച്ചവുമുണ്ട്. പാന്തിയോണിന്റെ മേൽപ്പുര ഒറ്റ അർധകുംഭകമാണ്. റോമിലെ സെന്റ് പീറ്റേഴ്സ് കത്തീഡ്രലിനു (ചി. 6) രണ്ടു പാളികളുണ്ട്; ലണ്ടനിലെ സെന്റ് പോൾസ് പള്ളിക്കാകട്ടെ മൂന്നു പാളികളാണുള്ളത്-ഏറ്റവും അകത്തേത് ഇഷ്ടികകൊണ്ടുള്ളതും, ഏറ്റവും പുറത്തേത് മരത്തിന്റെ ചട്ടക്കൂടിൽ ഈയത്തകിടുകൊണ്ട് പൊതിഞ്ഞതുമാണ്. ഇവയ്ക്കിടയിൽ ഇഷ്ടികകൊണ്ടുള്ള ഒരു വൃത്തസ്തൂപികയും നിർമിച്ചിട്ടുണ്ട്. ഈ പാളി പ്രധാനമായും മേൽപ്പുരയിലെ വിളക്കിന്റെ ഭാരം താങ്ങാൻ ഉദ്ദേശിച്ചുണ്ടാക്കിയതാണ്. ഇന്ത്യയിൽ താജ്മഹലിന് ഉള്ളിയുടെ ആകൃതിയിൽ കാണുന്ന ഒരെണ്ണം പുറത്തും അർധഗോളാകൃതിയിലുള്ള മറ്റൊരെണ്ണം അകത്തും ഉണ്ട്. 
മർദത്തിലും വലിവിലും കൂടുതൽ ശക്തിയുള്ള നിർമ്മാണവസ്തുക്കൾ ഉപയോഗിച്ചാൽ കനം കുറഞ്ഞ അർധകുംഭകങ്ങൾ കൂടുതൽ വിസ്താരത്തിൽ നിർമ്മിക്കാം. ഷെല്ലുകൾ പോലെയാണ് ഇവയുടെ പ്രവർത്തനം. പ്രബലിത സിമന്റ് കോൺക്രീറ്റ് (reinforced cement concrete ) ഉപയോഗിച്ചു നിർമിച്ച ആദ്യത്തെ ഇത്തരം അർധകുംഭകം ജേനയിലെ ത്സെയ്സ്പ്ളാനറ്റേറിയ(Zeiss planetarium)ത്തിന്റേതാണ്. കോൺക്രീറ്റിൽ വെവ്വേറെ വാർത്തുണ്ടാക്കിയ ഭാഗങ്ങൾ കൂട്ടിച്ചേർത്ത് ലൂഗിനർവി എന്ന ശില്പി റോമിലെ ഒളിമ്പിക് സ്റ്റേഡിയത്തിന്റെ അർധകുംഭകം നിർമിച്ചു. അർധകുംഭകനിർമ്മാണത്തിൽ ഏറ്റവും ആധുനികമായ സംഭാവന ബക്മിൻസ്റ്റർ ഫുള്ളർ എന്ന ശില്പിയുടെ 'അല്പാന്തരീയകുംഭകം' (Deodesic dome) ആണ്. ഗോളത്തെ അടിസ്ഥാനപരമായി ത്രികോണങ്ങളായി ഭാഗിച്ച് ലോഹക്കുഴലുകൾ കൊണ്ട് ഈ ത്രികോണങ്ങൾ ഉണ്ടാക്കുകയും അവയ്ക്ക് അലുമിനിയത്തകിടോ കനംകുറഞ്ഞ മറ്റു വസ്തുക്കളോ കൊണ്ട് ഒരു നേർത്ത ആവരണം കൊടുക്കുകയും ചെയ്യുക എന്ന നിർമ്മാണരീതിയാണ് ഇതിൽ സ്വീകരിച്ചിരിക്കുന്നത്. കനം കുറഞ്ഞ ചുവരിലോ, നേരിട്ടു ഭൂമിയിലോ ഉറപ്പിക്കാവുന്നവയാണ് ഇത്തരം അർധകുംഭകങ്ങൾ.

ക്ഷേത്രങ്ങൾ പള്ളികൾ, അതുപോലെയുള്ള വലിയ മന്ദിരങ്ങളുടെ മുകളിൽ അർദ്ധഗോളാകൃതിയിൽ നിർമ്മിക്കുന്ന അർദ്ധകുംഭകങ്ങളെ താഴികക്കുടം അഥവാ കുംഭഗോപുരം എന്നു പറയുന്നു. ഒരു താഴികയും അതിനുമുകളിൽ ഒരു കുടവും കമഴ്ത്തിവച്ചതുപോലെയാണ്‌ ഇതിന്റെ ആകൃതി, കുടത്തിനുമുകളിൽ കൂർത്തഒരു സ്തൂപമുള്ള താഴികക്കുടങ്ങളുമുണ്ട്‌.


</doc>
<doc id="144713" url="https://ml.wikipedia.org/wiki?curid=144713" title="ഹാരിസൺസ് മലയാളം">
ഹാരിസൺസ് മലയാളം

കേരളം ആസ്ഥാനമായുള്ള ഒരു കാർഷിക - വ്യവസായ കമ്പനിയാണ് ഹാരിസൺസ് മലയാളം. ഇത് ആർ.പി. ഗോയെങ്കയുടെ ഉടമസ്ഥതയിലുള്ള ആർ.പി.ജി. ഗ്രൂപ്പിലെ ഒരു സ്ഥാപനമാണ്. ഒരു നൂറ്റാണ്ട് മുൻപ് സ്ഥാപിച്ച കമ്പനിയെ 1984-ൽ ഹാരിസൺ മലയാളം ലിമിറ്റഡ് എന്ന പേരിൽ ആർ.പി.ഗോയെങ്ക ഏറ്റെടുത്തു. കേരളം, തമിഴ്‌നാട്, കർണാടകം എന്നീ സംസ്ഥാനങ്ങളിൽ കമ്പനിയ്ക്ക് തോട്ടങ്ങളും ഫാക്ടറികളും നിലവിലുണ്ട്. 

ഇന്ത്യയിലെ ഏറ്റവും വലിയ റബ്ബർ ഉത്പാദകരാണ് ഹാരിസൺസ് മലയാളം. തേയില, കൈതച്ചക്ക, ഏലം, കൊക്കോ, കാപ്പി തുടങ്ങിയ കാർഷിക ഉത്പന്നങ്ങൾ കമ്പനി ഉത്പാദിപ്പിക്കുന്നു.




</doc>
<doc id="144714" url="https://ml.wikipedia.org/wiki?curid=144714" title="അർജുൻ സിംഗ്">
അർജുൻ സിംഗ്

പ്രമുഖ കോൺഗ്രസ് നേതാവും മുൻ കേന്ദ്രമന്ത്രിയുമായിരുന്നു അർജുൻ സിങ് (നവംബർ 5, 1930 - മാർച്ച് 4 2011).

1930 നവംബർ 5-നാണ് അർജുൻ സിംഗ് ജനിച്ചത്. മൂന്നു തവണ മധ്യപ്രദേശ് മുഖ്യമന്ത്രിയായി ചുമതല വഹിച്ചിട്ടുണ്ട്. 2004-2009 കാലയളവിൽ മാനവശേഷി വികസന വകുപ്പ് മന്ത്രിയായി പ്രവർത്തിച്ചിരുന്നു. കൂടാതെ പഞ്ചാബ് ഗവർണറായും സേവനമനുഷ്ഠിച്ചിരുന്നു. വാർദ്ധക്യസഹജമായ അസുഖം മൂലം ഡെൽഹിയിലെ ഓൾ ഇന്ത്യ ഇൻസ്റ്റിറ്റിയൂട്ട് ഓഫ് മെഡിക്കൽ സയൻസസിൽ പ്രവേശിപ്പിച്ചിരുന്നു. തുടർന്ന് ഹൃദയാഘാതം മൂലം 2011 മാർച്ച് 4-ന് ആശുപത്രിയിൽ വച്ച് അന്തരിച്ചു.



രാജ്യസഭയിലേക്ക് 2006 മേയ് 20-നു മദ്ധ്യപ്രദേശിൽ നിന്നു എതിരില്ലാതെ തെരഞ്ഞെടുക്കപ്പെട്ടു.


</doc>
<doc id="144716" url="https://ml.wikipedia.org/wiki?curid=144716" title="നടുവത്ത് അച്ഛൻ നമ്പൂതിരി">
നടുവത്ത് അച്ഛൻ നമ്പൂതിരി

ഒരു മലയാള കവിയായിരുന്നു നടുവത്ത് അച്ഛൻ നമ്പൂതിരി. പെട്ടെന്ന് അർഥബോധമുളവാകത്തക്കതരത്തിൽ ശുദ്ധ ഭാഷാപദങ്ങളുപയോഗിച്ച് കവിത എഴുതുന്നതിൽ നിപുണനായിരുന്നു ഇദ്ദേഹം. 

തൃശൂർ ജില്ലയിൽ ചാലക്കുടി നടുവത്തില്ലത്ത് ദിവാകരൻ നമ്പൂതിരിയുടെയും ആര്യാഅന്തർജനത്തിന്റെയും മകനായി ജനിച്ചു. ദിവാകരൻ എന്നാണ് യഥാർഥ നാമം. ഉണ്ണി പിറന്ന് നാലുമാസം കഴിഞ്ഞപ്പോൾ അച്ഛൻ മരിച്ചു, നടുവത്തില്ലം ദരിദ്രമായിത്തീർന്നു. കുലാചാരപ്രകാരമുളള ഉപനയനം, സമാവർത്തനം, വിദ്യാഭ്യാസം തുടങ്ങിയവ ബന്ധുഗൃഹങ്ങളിൽവച്ചാണ് നടത്തിയത്. സംസ്കൃതം അഭ്യസിക്കാൻ ആദ്യം സാധിച്ചില്ല. നമ്പ്യാരുടെ തുള്ളൽ കഥകളും മറ്റു ഭാഷാകൃതികളും നല്ലവണ്ണം വായിച്ചുപഠിച്ചു. 1856-ൽ മരുത്തോമ്പിള്ളി തെക്കേപുഷ്പകത്തു വാസുനമ്പ്യാർ, തൃപ്പൂണിത്തുറ ഗോവിന്ദൻ നമ്പ്യാർ എന്നിവരുടെ കീഴിൽ സംസ്കൃതാഭ്യസനം ആരംഭിച്ചെങ്കിലും സാമ്പത്തികക്ലേശംമൂലം 1863-ൽ പഠനം അവസാനിപ്പിക്കേണ്ടിവന്നു. ഈ കാലഘട്ടത്തിൽ പൂന്തോട്ടത്തു നമ്പൂതിരിയുടെ കീഴിൽ സംസ്കൃതത്തിൽ സാമാന്യജ്ഞാനം നേടുകയും ഭാഷാകാവ്യരചന ആരംഭിക്കുകയും ചെയ്തിരുന്നു.
കുറേക്കാലം ഇദ്ദേഹം തുണിത്തരങ്ങൾ വാങ്ങി വിറ്റ് കാലക്ഷേപം നടത്തിപ്പോന്നു. 1864-ൽ അന്യംനില്ക്കാറായ വടക്കാഞ്ചേരി ഇല്ലത്തുനിന്നും വേളി കഴിച്ചതിനാൽ സാമ്പത്തികസ്ഥിതി മെച്ചപ്പെട്ടു.

മൂന്നു സന്താനങ്ങളുണ്ടായതിൽ നാരായണൻ ആണ് "നടുവത്തുമഹൻ" എന്ന പ്രസിദ്ധകവി. ഇരിങ്ങാലക്കുടയ്ക്കടുത്ത് തത്തമ്പള്ളി, നടുമ്പള്ളി എന്നീ ഇല്ലങ്ങളിൽ സന്തതി അറ്റപ്പോൾ അവയുടെ സ്വത്തുക്കളും കൊച്ചി രാജാവിന്റെ നിയോഗപ്രകാരം നടുവത്തച്ഛനു ലഭിച്ചു. 1865 മുതൽ 67 വരെ തൈക്കാട് നാരായണൻ മൂസ്സിന്റെയും പിന്നീട് ഇട്ടിരി മൂസ്സിന്റെയും ശിഷ്യനായി അഷ്ടാംഗഹൃദയം പഠിച്ച് വൈദ്യവൃത്തിയിൽ പ്രഗല്ഭനായിത്തീർന്നു. വെൺമണി മഹനുമായുള്ള നിരന്തര സമ്പർക്കംമൂലം കൊടുങ്ങല്ലൂർക്കളരിയിലെ ശ്രദ്ധേയനായ കവിയായി. 1880 മുതൽ 89 വരെ കൊച്ചിരാജ്യത്തിലെ കോടശ്ശേരി കർത്താവിന്റെ കാര്യസ്ഥനായി ജോലിനോക്കി. 1889-ൽ മൂത്രാശയ സംബന്ധമായ രോഗം ബാധിച്ചെങ്കിലും കൊടുങ്ങല്ലൂർ കൊച്ചുണ്ണിത്തമ്പുരാന്റെ ചികിത്സയാൽ സുഖം പ്രാപിച്ചു. 1909-ൽ കാലിനു നീരുണ്ടായി. അച്ഛൻ നമ്പൂതിരിക്ക് രോഗശാന്തി നേർന്നുകൊണ്ട് അന്നത്തെ കവികൾ അയച്ചുകൊടുത്ത ശ്ലോകങ്ങളുടെ സമാഹാരമാണ് ആരോഗ്യസ്തവം. 1919-ൽ അച്ഛൻ നമ്പൂതിരി നിര്യാതനായി.

എന്നിവയാണ് പ്രധാന കൃതികൾ. ഇവയ്ക്കുപുറമേ 

എന്നീ അപൂർണ കൃതികളും നിരവധി കവിതക്കത്തുകളും ഇദ്ദേഹത്തിന്റേതായുണ്ട്. സി.പി. അച്യുതമേനോന്റെ നേതൃത്വത്തിൽ പലർ ചേർന്നു തർജുമ ചെയ്ത ഉത്തരരാമചരിതത്തിന്റെ നാലാമങ്കം തയ്യാറാക്കിയത് നടുവത്തച്ഛനും കുഞ്ഞിക്കുട്ടൻ തമ്പുരാനും ഒറവങ്കര രാജയും ചേർന്നാണ്.

പഴമയേയും പുതുമയേയും സമന്വയിപ്പിക്കുന്ന കവിതകളാണ് നടുവത്തച്ഛന്റേത്. പ്രസാദം, ആർജവം, ലാളിത്യം എന്നിവയാണ് ആ ശൈലിയുടെ പ്രത്യേകതകൾ. ശൃംഗാരത്തിൽനിന്നകന്നുമാറി, കരുണം, ഹാസ്യം എന്നീ രസങ്ങളോടാണ് ഇദ്ദേഹം കൂടുതൽ പ്രതിപത്തി കാണിച്ചത്.


</doc>
<doc id="144717" url="https://ml.wikipedia.org/wiki?curid=144717" title="പൂന്തോട്ടത്ത് അച്ഛൻ നമ്പൂതിരി">
പൂന്തോട്ടത്ത് അച്ഛൻ നമ്പൂതിരി

വെൺമണി പ്രസ്ഥാനത്തിലെ ഒരു കവിയായിരുന്നു പൂന്തോട്ടത്ത് അച്ഛൻനമ്പൂതിരി (1821 - 65) . പാലക്കാട്ടു ജില്ലയിൽ കിള്ളിക്കുറിശ്ശിമംഗലം പൂന്തോട്ടത്തു പരമേശ്വരൻ നമ്പൂതിരിയായിരുന്നു ഇദ്ദേഹത്തിന്റെ പിതാവ്. കുഞ്ചൻ നമ്പ്യാരുടെ ജൻമഗൃഹത്തിനു തൊട്ടടുത്തതാണ് പൂന്തോട്ടത്തില്ലം. ഇദ്ദേഹത്തിന്റെ ശരിയായ പേര് ദാമോദരൻ എന്നാണ്. പട്ടാമ്പി പള്ളിശ്ശേരി ഓതിക്കോനായിരുന്നു വൈദികാചാര്യൻ. തൃപ്പൂണിത്തുറ എത്തി സംസ്കൃതം പഠിക്കുകയും അവിടെയുളള ഒരു ക്ഷത്രിയ സ്ത്രീയെ വിവാഹം കഴിക്കുകയും ചെയ്തു. വെൺമണി അച്ഛനോടും കൊടുങ്ങല്ലൂർ വിദ്വാൻ ഇളയ തമ്പുരാനോടും അടുപ്പമുണ്ടായിരുന്നതിനാൽ "കൊടുങ്ങല്ലൂർക്കളരി"യിലെ ഒരംഗമായി. തൃശൂർ അഷ്ടമി ഇല്ലത്തുനിന്നും ഇദ്ദേഹം ഒരന്തർജനത്തേയും വിവാഹം കഴിച്ചിട്ടുണ്ട്. ഈ ബന്ധത്തിൽ മൂന്നു പുത്രൻമാരും അഞ്ചുപുത്രിമാരുമുണ്ടായി.

എന്നിവയാണ് പ്രധാന കൃതികൾ. 

നമ്പ്യാരുടെ മണിപ്രവാളശൈലി സ്വായത്തമായിരുന്നിട്ടും ഫലിതത്തിലും പരിഹാസത്തിലും കുഞ്ചന്റെ അടുത്തെത്താൻ അച്ഛൻ നമ്പൂതിരിക്കു കഴിഞ്ഞിട്ടില്ല. എന്നാൽ ഏതാനും ഒറ്റശ്ളോകങ്ങൾ കൊണ്ടുമാത്രം ഇദ്ദേഹം അവിസ്മരണീയനായിട്ടുണ്ട്. കൊയ്ത്തുകഴിഞ്ഞ് കറ്റയുമായി ആയാസപ്പെട്ടു പാടത്തു നിന്നു വരുന്ന ഒരു കർഷകസ്ത്രീയെക്കുറിച്ചുള്ള ശ്ലോകം ഇങ്ങനെയാണ്:-

കാമുകിയുമായുണ്ടായ ഒടുവിലത്തെ കൂടിക്കാഴ്ച അനുസ്മരിച്ചു ദുഖിക്കുന്ന കാമുകനാണ് മറ്റൊരു ശ്ലോകത്തിൽ:-
ദാരിദ്ര്യദുഃഖത്തിൽ സഹായം അഭ്യർത്ഥിച്ച് കടത്തനാട്ടു ശങ്കരവർമ്മ രാജാവിന് അടിയറ വച്ച ഈ ശ്ലോകവും പ്രസിദ്ധമാണ്:-

"കുളിർത്ത ചെന്താമര തന്നകത്തെ" എന്നു തുടങ്ങുന്ന ശ്ലോകവും പ്രസിദ്ധമാണ്.


</doc>
<doc id="144719" url="https://ml.wikipedia.org/wiki?curid=144719" title="സൽമാൻ തസീർ">
സൽമാൻ തസീർ

2011 ജനുവരി നാലിന്, സ്വന്തം അംഗരക്ഷകനാൽ വധിക്കപ്പെട്ട സൽമാൻ തസീർ (Urdu, ; May 31, 1944 January 4, 2011), 2008 മെയ്‌ 15 മുതൽ പാകിസ്താനിലെ പഞ്ചാബ് പ്രവിശ്യയിലെ ഗവെർണർ ആയിരുന്നു. പാകിസ്താനിലെ മതനിന്ദ നിയമത്തെ എതിർത്തതാണ് വധത്തിനു കാരണം. സ്വന്തം അംഗ രക്ഷകനായ മാലിക്-മുംതാസ്-ക്വദ്രി, യന്ത്രതോക്കിൽ നിന്നും 26 തിരകൾ പായിച്ചാണ് തസീറിനെ വകവരുത്തിയത്.


</doc>
<doc id="144724" url="https://ml.wikipedia.org/wiki?curid=144724" title="കുരമ്പാല അടവി ഉത്സവം">
കുരമ്പാല അടവി ഉത്സവം

പത്തനംതിട്ട ജില്ലയിലെ പന്തളത്തിന് സമീപപ്രദേശമായ കൂരമ്പാല പുത്തൻകാവ് ദേവീ ക്ഷേത്രത്തിൽ നടത്തപ്പെടുന്ന ഉത്സവമാണ് കൂരമ്പാല അടവി ഉത്സവം.
അഞ്ചു വർഷത്തിൽ ഒരിക്കൽ ചൂരൽ ചുറ്റി ഉരുളിച്ച നടക്കുന്ന കേരളത്തിലെ ഏക ക്ഷേത്രമാണിത്. ദേവിയെ അനുനയിപ്പിക്കാനും, വേലൻ സമുദായത്തിന്റെ കുലദൈവമായ അടവിയെ പ്രീതിപ്പെടുത്താനുമാണ് 13 ദിവസം നീളുന്ന ഉത്സവം നടത്തപ്പെടുന്നത്. 

വേലൻ സമുദായത്തിന്റെ കുലമൂർത്തിയായ അടവിയെ ദേവി തന്റെ സ്വരൂപത്തിലേക്ക് ആവാഹിച്ചു എന്നാണ് നാട്ടുകാരുടെ വിശ്വാസം. ഇതോടെ പൂർവ്വാധികം ശക്തിയുള്ള ദേവിയെ പ്രീതിപ്പെടുത്തുന്നതിനായി നാട്ടുകാർ നൽകുന്ന നൈവേദ്യമാണ് ഉത്സവനാളിലെ ചൂരൽ ഉരുളിച്ച. നരബലി പോലെയുള്ള ചൂരൽ ഉരുളിച്ച കേരളത്തിൽ ഇവിടെ മാത്രമാണ് നടക്കുന്നത്. കുരമ്പാല നിവാസികൾക്ക് മാത്രമേ ഇതിൽ പങ്കെടുക്കാൻ അവകാശമുള്ളൂ. ഉത്സവദിവസങ്ങളിൽ രാത്രി ഒൻപതു മണി മുതൽ ദിവസവും, തപ്പുകാച്ചി ക്കൊട്ടും താവടി തുള്ളലും പന്നത്താവടിയും പടയണി വിനോദവും നടക്കും.

ഉത്സവത്തിന്റെ മൂന്നാം നാൾ വെള്ളയും കരിയും കോണ്ട് ഉണ്ടാക്കുന്ന കോലവും , നാലാംനാൾ ഗണപതി കോലവും ഗണപതി പിശാചു കോലവും, അഞ്ചാം നാൾ മറുതക്കോലവും, ആറിനു വടിമാടൻ കോലവും തോപ്പിമാടൻ കോലവും , ഏഴിന് പുള്ളിമാൻ കോലവും , എട്ടിന് ചെറുമാടൻ കോലവും, ഒൻപതിന് 51 പച്ചപ്പാളയിൽ തീർക്കുന്ന കാലയക്ഷിക്കോലവും, പത്തിന് കുതിര തുള്ളലും നടക്കും. മാർച് 11 നു ആണ് അടവി ഉത്സവം . രാവിലെ ഒൻപതു മുതൽ, തെങ്ങ്, പന, കമുക് കളിപ്പിക്കലുണ്ടാവും. അന്ന് വൈകുന്നേരം ഏഴിന് തുടങ്ങുന്ന പടയണി, രാത്രി 12 മണിയോടെ സമാപിക്കും. അന്ന് ശീതങ്കൻ തുള്ളൽ, വൈരാവി തുടങ്ങിയവ എത്തി കാലം കൊഴുപ്പിക്കും .പടയണി അവസാനിച്ചാൽ പാനയടിയാണ്. ക്ഷേത്ര വെളിച്ചപ്പാട് മരക്കുറ്റിയിൽ 101 ഇളനീർ ഉടയ്ക്കും. അടവിയിൽ ചൂരൽ ഉരുളാൻ വ്രതം എടുത്തവർ വെളിച്ചപ്പാടിൽ നിന്നും ഭസ്മം വാങ്ങി ക്ഷേത്ര നടയിൽ എത്തി ചൂരൽ ദേഹത്ത് ചുറ്റി വടക്കോട്ട്‌ ഉരുളും. അപ്പോൾ ചൂരൽ മുള്ളുകൾ തറച്ച് ദേഹത്ത് നിന്നും പൊടിയുന്ന ചോര ദേവിക്കുള്ള വഴിപാടാണ്. പതിനൊന്നാം നാളിൽ, നായാട്ടും പടയും ചടങ്ങാണ്. പന്ത്രണ്ടിന് പൂപ്പടയും കാലൻ കോലം തുള്ളലും ഉണ്ടാവും. പതിമൂന്നാം ദിവസം, അമ്പലവും വിളക്കുമെന്ന ചടങ്ങ് കഴിഞ്ഞാൽ ഭൈരവിക്കോലം കളത്തിലെത്തും. തുള്ളി ഒഴിയുന്ന കോലത്തിനു മുന്നിൽ കരിങ്കോഴിയെ കാണിച്ച്‌, പാടി വിളിച്ച്, ചിറമുടിയിലെ കൈതപ്പൂ തോട്ടത്തിലേക്ക് കൊണ്ടുപോകും. ചിറമുടിയിലേക്ക് പോകുന്ന കോലത്തെ അവിടെയുള്ള പാല മരത്തിൽ തൂക്കി , കുരുതിയും നടത്തി , തിരിഞ്ഞു നോക്കാതെ കരക്കാർ മടങ്ങുന്നതോടെ അടവി ഉത്സവം സമാപിക്കും.

കാച്ചിക്കൊട്ടി, കാപ്പ് ഒലിയും താവടിയും പന്നത്താവടിയും തുള്ളുന്ന ഉത്സവത്തിന്‌ സവിശേഷതകൾ ഏറെയാണ്‌.

2006 മാർച്ചിൽ നടന്ന അടവി ഉത്സവത്തിന്‌ ശേഷം ഇപ്പോഴാണ് അടുത്ത ഊഴം. കുരമ്പാല പടേനി കളരിയാണ് നേതൃത്വം വഹിക്കുന്നത്. കുരമ്പാല പടയണിയിൽ വിനോദത്തിനാണ് പ്രാധാന്യം. കാഴ്ചക്കാരെ ചിരിപ്പിക്കുകയും ചിന്തിപ്പിക്കുകയും ചെയ്യുന്ന , ഹാസ്യ രൂപങ്ങളായ വെളിച്ചപ്പാട്, പരദേശി, പുലവൃത്തം, അമ്മൂമ്മയും വാല്യക്കാരനും ശർക്കരക്കൂടം, മാസപ്പടി, അന്തോണി തുടങ്ങിയ വിനോദ രംഗങ്ങൾ വളരെ തന്മയത്തത്തോടെയാണ് പടേനി കളരിയിലെ കലാകാരന്മാർ അവതരിപ്പിക്കുന്നത്‌. വിനോദത്തിന്റെ ആചാര്യനായിരുന്ന പരേതനായ പന്തളം നാരായണപിള്ള ആശാന്റെ ശിക്ഷണമാണ് പടേനി കളരിയുടെ കൈമുതൽ. 



</doc>
<doc id="144728" url="https://ml.wikipedia.org/wiki?curid=144728" title="മീൻപരുന്ത്">
മീൻപരുന്ത്

ഇന്ത്യയിലും, നേപ്പാൾ, ശ്രീലങ്ക, ബംഗ്ലാദേശ്, മ്യാന്മാർ, ഫിലിപ്പീൻസ്, തായ്‌ലാന്റ്, വിയറ്റ്നാം, ഇന്തോനേഷ്യ, കമ്പോഡിയ, മലേഷ്യ, സിംഗപ്പൂർ, തുടങ്ങി ലോകത്തിന്റെ പലഭാഗങ്ങളിലും കണ്ടു വരുന്നതും വംശനാശഭീഷണി നിലനിൽക്കുന്നതുമായ ഒരു പക്ഷിയാണ് വലിയ മീൻപരുന്ത് (ആംഗലേയം :"Grey-headed Fish Eagle"). ഇതിന്റെ ശാസ്ത്രീയനാമം "Ichthyophaga ichthyaetus" എന്നുമാണ്.

തലയിലേയും കഴുത്തിലേയും തൂവലുകൾ ചാരനിറത്തിൽ കാണപ്പെടുന്ന ഈ പക്ഷിയുടെ ശരീരത്തിന് മുകൾ ഭാഗത്തുള്ള തൂവലുകൾ തവിട്ടു നിറത്തിലും; ചിറകുകളിലെ വലിയ തൂവലുകൾക്ക് കറുപ്പ് നിറവും ആണുള്ളത്. നെഞ്ച് ഇളം തവിട്ട് നിറത്തിലും വയർ, വാൽ, കാലുകൾ എന്നിവ വെളുത്ത തൂവലുകളാലും മൂടപ്പെട്ടിരിക്കുന്നു. കൂടാതെ വാലിന് അഗ്രത്തായി വീതിയിൽ കറുത്ത പട്ടയുടെ ആകൃതിയിലും തൂവലുകൾ ഉണ്ട്. 


മീൻ മുഖ്യ ഭക്ഷണമായുള്ള ഈ പക്ഷികൾ ഇര തേടുന്നത് ശുദ്ധജലതടാകങ്ങളുടെ സമീപത്തും, വനത്തിനുള്ളിലൂടെ പതിയെ ഒഴുകുന്ന പുഴകളുടെ സമീപത്തുമുള്ള ഉയരമുള്ള മരങ്ങളിലുമാണ്.. 

നദീതീരങ്ങളിലെ ഉയരമുള്ള ചില്ലകളിൽ ബലമുള്ള ചുള്ളിക്കമ്പുകൾ കൊണ്ട് തീർക്കുന്ന കൂടുകളിൽ; സെപ്തംബർ മുതൽ ഡിസംബർ വരെയാണ് ഈ വർഗ്ഗത്തിലെ പക്ഷികളുടെ മുട്ടയിടീൽ കാലം. ഒരു പ്രാവശ്യം രണ്ട് മുട്ടകൾവരെ ഇടും. മുട്ട വിരിഞ്ഞ് കുഞ്ഞുങ്ങൾക്ക് തൂവലുകൾ ആകുന്നതിന് 6 മുതൽ 7 ആഴ്ചവരെ സമയമെടുക്കും.




</doc>
<doc id="144729" url="https://ml.wikipedia.org/wiki?curid=144729" title="വെള്ളി എറിയൻ">
വെള്ളി എറിയൻ

പരുന്തുകളിൽ കാക്കയോളം വലിപ്പമുള്ള ഒരിനമാണ് വെള്ളി എറിയൻ - Black-winged Kite. വരണ്ട പ്രദേശങ്ങളിൽ കുറ്റിക്കാടുകൾ ധാരാളമുള്ള പ്രദേശത്താണു ഇവ കൂടുതലായും കാണപ്പെടുന്നത്.
ഇരിക്കുമ്പോൾ ഇവയുടെ ചിറകിനുമുകളിലായി ഒരു കറുത്തപ്പട്ട ദൃശ്യമാകുന്നു. ഇവയുടെ കണ്ണിന്റെ ഭാഗത്തായി വീതികുറഞ്ഞ കറുത്ത കൺപട്ട കടന്നു പോകുന്നു. ചിറകിലെ വലിയ തൂവലുകൾക്ക് കറുപ്പ് നിറമാണ്. വെള്ള നിറത്തിലുള്ള ഇവയുടെ വാലിലെ തൂവലുകൾ എല്ലാം ഒരേ നീളമാണുള്ളത്. പറക്കുമ്പോൾ കാറ്റിനെതിരായി ചവിട്ടി നിൽക്കാനുള്ള ശേഷി ഇവയ്ക്കുണ്ട്. 
പുൽച്ചാടികൾ, എലികൾ, ഉരഗങ്ങൾ മുതലയവ.
വർഷം മുഴുവൻ പ്രദേശങ്ങൾക്കനുസരിച്ച് മാറ്റമുണ്ടാവും.ഒറ്റപ്പെട്ട ഉയരമുള്ള മരങ്ങളിലാണ് കൂട് ഉണ്ടാക്കുന്നത്. 



</doc>
<doc id="144730" url="https://ml.wikipedia.org/wiki?curid=144730" title="വലിയ ചെങ്കൊക്കൻ ആള">
വലിയ ചെങ്കൊക്കൻ ആള

ചുവന്ന ചുണ്ടുള്ള വലിയ കടൽ പക്ഷി വർഗ്ഗമാണ് വലിയ ചെങ്കൊക്കൻ ആള. ഇംഗ്ലീഷിൽ Caspian Tern എന്നാണ് പേര്. കറുത്ത കാലുകളും, പുറവും ചിറകുകളുടെ മേൽഭാഗവും നേർത്ത ചാരനിറവുമാണ്. തലയിലെ തൊപ്പി പ്രജനനകാലത്ത് നല്ല കറുപ്പും അല്ലാത്തപ്പോൾ തവിട്ടുനിറത്തിൽ വരകളും കാണാം. ചിറകിന്റെ അടിവശത്ത് അഗ്രഭാഗം ഇരുണ്ട ചാരനിറവും, ബാക്കി ശരീരഭാഗം മുഴുവൻ തൂവെള്ളയും. കാക്കയോളം വലിപ്പമുള്ള ഇവ കൊക്ക് സദാസമയവും താഴോട്ട് പിടിച്ചാണ് പറക്കാറുള്ളത്.



</doc>
<doc id="144731" url="https://ml.wikipedia.org/wiki?curid=144731" title="ഇറിറ്റേറ്റർ">
ഇറിറ്റേറ്റർ

തെറാപ്പോഡ വിഭാഗത്തിൽ പെട്ട ഒരിനം ദിനോസറാണ് ഇറിറ്റേറ്റർ. സ്പൈനോസോസൌറിഡ് കുടുംബത്തിൽ ആണ് ഇവ പെടുക. കൃറ്റേഷ്യസ്‌ യുഗത്തിലെ ആൽബിയൻ കാലഘട്ടത്തിൽ മാംസഭുക്കുകളായ ഇവ ജീവിച്ചിരുന്നത് ഏകദേശം 11 കോടി വർഷങ്ങൾക്ക് മുമ്പാണെന്നാണ് നിഗമനം. ബ്രസീലിലാണ് ഇവയുടെ ഫോസ്സിൽ കണ്ടെത്തിയിട്ടുള്ളത്. മുഖ്യമായും മീനുകളെയാണ് ഇവ ഭക്ഷിച്ചിരുന്നതെന്ന് കരുതപ്പെടുന്നു.

ഏകദേശ കണക്ക് പ്രകാരം നീളം 8 മീറ്ററാണ് (26 അടി). 84 സീ.മീ നീളം ഉള്ള തലയോട്ടിയും, 6 മുതൽ 40 മീ .മീ നീളം ഉള്ള പല്ലുകളും ഇവയുടെ പ്രത്യേകത ആണ്. ഫോസിൽ കള്ളക്കടത്തുകാർ തലയോട്ടിയിൽ കൃത്രിമം നടത്തിയിട്ടുണ്ടോ എന്നും സംശയിക്കുന്നു.



</doc>
<doc id="144733" url="https://ml.wikipedia.org/wiki?curid=144733" title="എലിസബത്ത് I">
എലിസബത്ത് I

എലിസബത്ത് I (സെപ്റ്റംബർ 7 1533 - മാർച്ച് 24 1603) 1558 നവംബർ 17 മുതൽ അവരുടെ മരണം വരെ ഇംഗ്ലണ്ടിലെയും അയർലന്റിലെയും രാജ്ഞിയായിരുന്നു. ഹെൻറി എട്ടാമന്റെ പുത്രിയായി ജനിച്ച അവർ ട്യൂഡർ വംശത്തിലെ അഞ്ചാമത്തെയും അവസാനത്തെയും ഭരണാധികാരിയായിരുന്നു. 1558-ൽ ബ്രിട്ടീഷ് റാണി മേരി -I അന്തരിച്ചപ്പോളാണ് എലിസബത്ത് റാണി അധികാരമേറ്റെടുത്തത്. എലിസബത്ത് രാജ്ഞിയാണ് 1600 ഡിസംബർ 31-നു ബ്രിട്ടീഷ് ഈസ്റ്റ് ഇന്ത്യാ കമ്പനിയ്ക്ക് കിഴക്കുമായി വ്യാപാരബന്ധത്തിൽ ഏർപ്പെടാനുള്ള രാജകീയ അനുമതി പത്രം നൽകിയത്. 

1533 സെപ്റ്റംബർ 7-ന് ഗ്രീൻവിച്ച് കൊട്ടാരത്തിലാണ് എലിസബത്ത് ജനിച്ചത്, ഹെൻറിയുടെ മാതാവായ യോർക്കിലെ എലിസബത്ത്, ആനിയുടെ മാതാവായ എലിസബത്ത് ഹൊവാർഡ് എന്നിവരുടെ പേരാണ് എലിസബത്തിന് നൽകപ്പെട്ടത്. ഹെൻറിയുടെ ആദ്യഭാര്യയിൽ മേരി എന്നൊരു കുട്ടിയുണ്ടായിരുന്നുവെങ്കിലും അവരുടെ വിവാഹബന്ധം വേർപെടുത്തിയിരുന്നതിനാൽ ജനനസമയത്തുതന്നെ എലിസബത്ത് കിരീടാവകാശിയായിരുന്നു. 







</doc>
<doc id="144735" url="https://ml.wikipedia.org/wiki?curid=144735" title="യൂറോപ്പിലെ പ്രധാന നഗരങ്ങൾ">
യൂറോപ്പിലെ പ്രധാന നഗരങ്ങൾ


</doc>
<doc id="144743" url="https://ml.wikipedia.org/wiki?curid=144743" title="വെൺ‌മണി അച്ഛൻ നമ്പൂതിരി">
വെൺ‌മണി അച്ഛൻ നമ്പൂതിരി

ലളിതമലയാളത്തിന് ഭാഷാകവിതയിൽ സ്ഥാനം നല്കാൻ സഹായിച്ച വെൺമണിപ്രസ്ഥാനത്തിനു രൂപംകൊടുത്ത മലയാളകവിയായിരുന്നു വെൺ‌മണി അച്ഛൻ നമ്പൂതിരിപ്പാട് (1817 - 1891) . എറണാകുളം ജില്ലയിൽ ചൊവ്വരനിന്നും 9 കി.മീ. കിഴക്കുള്ള വെള്ളാരപ്പിള്ളി എന്ന സ്ഥലത്ത് പെരിയാറിന്റെ തീരത്തുള്ള വെൺമണി മനയ്ക്കൽ 1817-ൽ ജനിച്ചു. പരമേശ്വരൻ എന്നാണ് ശരിയായ പേര്. 1838-ൽ പൊൽപ്പായ മനയ്ക്കൽനിന്നു വിവാഹം കഴിച്ചു. ആദ്യമുണ്ടായ രണ്ടുകുട്ടികൾ മരിച്ചുപോയി. 1844-ൽ ജനിച്ച മൂന്നാമത്തെ സന്താനമാണ് പില്ക്കാലത്ത് വെൺമണിമഹൻ എന്നു പ്രസിദ്ധിയാർജിച്ച കദംബൻ നമ്പൂതിരിപ്പാട്‌. കൊടുങ്ങല്ലൂർ കോവിലകത്തു കുഞ്ഞിപ്പിള്ളത്തമ്പുരാട്ടിയേയും വെൺമണി അച്ഛൻ വിവാഹം കഴിച്ചിരുന്നു. ഈ ബന്ധത്തിലുണ്ടായ പുത്രനാണ് കൊടുങ്ങല്ലൂർ കുഞ്ഞിക്കുട്ടൻ തമ്പുരാൻ. 1880-നോടടുപ്പിച്ചാരംഭിച്ച കൊടുങ്ങല്ലൂർക്കളരിയിലെ ഭാഷാമേധാവി വെൺമണി അച്ഛനായിരുന്നു; സംസ്കൃതാചാര്യൻ കുംഭകോണം കൃഷ്ണശാസ്ത്രികളും. ഭാഷാകവിതയിലും സംസ്കൃതത്തിലും പരിശീലനം നല്കുക, കവിതാമത്സരങ്ങളും സമസ്യാപൂരണങ്ങളും ഏർപ്പെടുത്തുക തുടങ്ങിയവയായിരുന്നു കൊടുങ്ങല്ലൂർക്കളരിയുടെ ഉദ്ദേശ്യം. ഈ സ്ഥാപനം പത്തുകൊല്ലത്തോളം അവിഘ്നം പ്രവർത്തിച്ചു. 1890 ആയപ്പോഴേക്കും വെൺമണി അച്ഛന് വാതരോഗം പിടിപെട്ടു. വയസ്കര മൂസ്സിന്റെ ചികിത്സ ഫലവത്തായില്ല. 1891-ൽ ഇദ്ദേഹം നിര്യാതനായി.

വെൺമണി അച്ഛനും അമ്പാടി കുഞ്ഞുകൃഷ്ണപൊതുവാളും ചേർന്നു രചിച്ച കൃതിയാണ് കവികളെ പഴങ്ങളോടുപമിക്കുന്ന കവിപക്വാവലി. നളചരിതം വഞ്ചിപ്പാട്ട്, പറയൻഗണപതി എന്നിവയാണ് അച്ഛന്റെ ഭാഷാകൃതികൾ. പലതും തുടങ്ങിവച്ചെങ്കിലും ഒന്നും മുഴുമിപ്പിക്കാൻ ഇദ്ദേഹത്തിനു കഴിഞ്ഞില്ല. രാമേശ്വരം യാത്രയെക്കുറിച്ച് ആറുശ്ളോകങ്ങൾ, ഒരു ഹർജി, ഒറ്റപ്പെട്ട ഏതാനും കീർത്തനങ്ങൾ, ശൃംഗാരശ്ളോകങ്ങൾ, അടിയറശ്ളോകങ്ങൾ എന്നിങ്ങനെ തൊണ്ണൂറോളം ശ്ളോകങ്ങൾ മാത്രമേ വെൺമണി അച്ഛന്റേതായി ലഭിച്ചിട്ടുളളു. ഇദ്ദേഹത്തിന്റെ "ഓമനക്കുട്ടൻ ഗോവിന്ദൻ" എന്നുതുടങ്ങുന്ന പാട്ടിന് കേരളത്തിലെ ഗാനസാഹിത്യത്തിൽ അതിപ്രധാനമായ സ്ഥാനമാണുള്ളത്. ഇവയിലെല്ലാം കാണുന്ന ശബ്ദപ്രയോഗം സരളവും ഭാഷാപദങ്ങളുടെ പ്രാചുര്യവും മലയാളകവിതയിൽ പുതിയൊരു വഴിത്താരയുടെ തുടക്കം കുറിച്ചു.


</doc>
<doc id="144745" url="https://ml.wikipedia.org/wiki?curid=144745" title="അച്ചുനിർമ്മാണശാല">
അച്ചുനിർമ്മാണശാല

അച്ചടിക്കുന്നതിനുള്ള അച്ചുകൾ വ്യാവസായികാടിസ്ഥാനത്തിൽ നിർമ്മിക്കുന്ന സ്ഥാപനത്തെ അച്ചുനിർമ്മാണശാല എന്നു പറയുന്നു. അച്ചുനിർമ്മാണം രണ്ടുവിധമുണ്ട്. 


കൈകൊണ്ടുനിർമ്മിക്കുന്നവ രണ്ടുവിധം.

കൈകൊണ്ടു കൊത്തിയെടുക്കുന്ന പഞ്ചുകളുപയോഗിച്ചുണ്ടാക്കുന്ന മാട്രിക്സി(matrix)ൽ ലോഹസങ്കരം ഉരുക്കി ഒഴിച്ച് വാർത്തെടുക്കുന്ന അർധയാന്ത്രികപദ്ധതി മധ്യകാലഘട്ടത്തിൽ രൂപപ്പെട്ടതാണ്. അവികസിത രാജ്യങ്ങളിൽ ഈ സമ്പ്രദായമാണ് പ്രായേണ നിലനിന്നുവരുന്നത്. എന്നാൽ അച്ചടിയുടെ ആരംഭകാലത്ത് തനി ഹസ്തനിർമിത അച്ചുകളായിരുന്നു നിലവിലിരുന്നത്. അടുത്തകാലംവരെ കേരളത്തിൽ പലയിടത്തും ഈ സമ്പ്രദായം നിലവിലുണ്ടായിരുന്നു. അക്ഷരം ഉരുക്കുകമ്പിയിൽ കൊത്തിയെടുത്തിട്ട് അത് ചുട്ടുപഴുപ്പിച്ച് ചെമ്പുകട്ടയിലോ ഈയക്കട്ടയിലോ കുത്തിയിറക്കി കരുവുണ്ടാക്കുകയും ഉരുക്കിയ ലോഹമിശ്രം ആ കരുവിൽ ഒഴിച്ച് തണുപ്പിക്കുകയും ചെയ്യുന്നു. തണുത്തു ഘനീഭവിച്ച ലോഹമിശ്രം കടുപ്പമുള്ളതായിരിക്കും. അതിനെ കരുവിൽനിന്നും തട്ടി പുറത്തെടുക്കുമ്പോൾ ലഭിക്കുന്ന അച്ചിന്റെ ചുവട്ടിൽ വാലുപോലെ നില്ക്കുന്ന ലോഹസങ്കരാവശിഷ്ടം മുറിച്ചുകളഞ്ഞിട്ട് ഉരച്ച് മിനുസപ്പെടുത്തി തയ്യാറാക്കുന്ന അച്ചുകൾ അച്ചുനിർമ്മാണത്തിന്റെ ആദ്യകാലരീതിയെ അനുസ്മരിപ്പിക്കുന്നു. ഈ സമ്പ്രദായത്തിൽ അച്ചുകൾ വാർത്തെടുക്കുമ്പോൾ അക്ഷരങ്ങളുടെ രൂപം ഉൾക്കൊള്ളുന്ന കരു തടികൊണ്ടോ ലോഹം കൊണ്ടോ ഉണ്ടാക്കിയിട്ടുള്ള ഒരു കൈപ്പിടിയിൽ ഉറപ്പിച്ചിട്ട് അതിൽക്കൂടിയാണ് ഉരുകിയ ലോഹസങ്കരം കരുവിലേക്കു പകരുന്നത്.

സ്വയം പ്രവർത്തിക്കുന്ന യന്ത്രങ്ങൾ മുഖേനയുള്ള ആധുനിക അച്ചുനിർമ്മാണത്തിൽ മൌലികമായ മാറ്റമൊന്നുമില്ല; വേഗത വളരെ മടങ്ങു വർധിച്ചിരിക്കുമെന്നുമാത്രമേയുള്ളു. [കൈ|കൈകൊണ്ടുള്ള]] നിർമ്മാണം ക്ളേശകരവും മന്ദഗതിയിലുമായിരിക്കും. ഒരുദിവസം ശ.ശ. 2,000 മുതൽ 4,000 വരെ അച്ചുകൾ കൈകൊണ്ടു നിർമ്മിക്കുമ്പോൾ യന്ത്രങ്ങൾവഴി ലക്ഷക്കണക്കിന് അച്ചുകൾ വാർക്കുവാൻ കഴിയും. 1838-ൽ ന്യൂയോർക്കിൽ ഡേവിഡ് ബ്രൂസ് ജൂനിയറാണ് അച്ചുനിർമ്മാണത്തിൽ യന്ത്രവത്കരണം ആവിഷ്കരിച്ചത്. ആ യന്ത്രം കൈകൊണ്ടുതന്നെയാണ് പ്രവർത്തിപ്പിച്ചിരുന്നതെങ്കിലും അച്ചുനിർമ്മാണത്തിൽ ആദ്യകാലത്തുവേണ്ടിവന്ന ക്ലേശങ്ങൾ പാടെ ഒഴിവാക്കിയിരുന്നു. ഉത്പാദനത്തിന് ഗണ്യമായ വേഗവും കൈവന്നു. ഇങ്ങനെ നിർമിച്ചിരുന്ന അച്ചുകൾ ഉരച്ചു മിനുസപ്പെടുത്തുന്നതിനും മറ്റും കൈയുടെ സഹായം ആവശ്യമായിരുന്നു. സ്വയം അച്ചുനിരത്തുന്ന യന്ത്രങ്ങളുടെ ആവിർഭാവത്തോടുകൂടിയാണ് പൂർണമായും യന്ത്രവത്കൃതമായ അച്ചുനിർമ്മാണം നടപ്പായത്. പത്രങ്ങളുടെ പ്രചാരം ഇതാവശ്യമാക്കിത്തീർത്തു. ഇങ്ങനെ നിർമ്മിക്കുന്ന മോണോടൈപ്പ് അച്ചുകളിൽ ലെഡിന്റെ അളവ് വളരെ കൂടിയിരിക്കും.

വൻതോതിലുള്ള ഉത്പാദനം ലോക ചരിത്രത്തിൽ ആദ്യമായി നടപ്പാകുന്നത് അച്ചുനിർമ്മാണത്തിലാണ്. അച്ചടി കണ്ടുപിടിച്ചതിനുള്ള ബഹുമതി യൊഹാൻ ഗുട്ടൻബർഗിന് (1400-68) നല്കപ്പെട്ടിരിക്കുന്നത് വാസ്തവത്തിൽ വൻതോതിലുളള ഉത്പാദനസമ്പ്രദായത്തിന്റെ നാന്ദികുറിക്കൽ അച്ചുനിർമ്മാണത്തിൽക്കൂടി അദ്ദേഹം സാധിച്ചതുകൊണ്ടുകൂടിയാണ്. അദ്ദേഹം ജനിക്കുന്നതിന് എത്രയോ മുമ്പുതന്നെ ചീനക്കാരും കൊറിയക്കാരും അച്ചടി നടപ്പാക്കിയിരുന്നു. വേർപിരിക്കാവുന്ന അച്ചുകൾ ഈ പ്രാചീനർതന്നെ ഉണ്ടാക്കിയിരുന്നു. എന്നാൽ വൻതോതിലുള്ള നിർമ്മാണത്തിന്റെ പ്രത്യേകതകളായ നിഷ്കൃഷ്ടതയും മാനകീകരണവും ഗുട്ടൻബർഗിന്റെ സംഭാവനകളാണ്.

പ്രധാനമായും ലെഡ് (lead), ആന്റിമണി (antimony), ടിൻ (tin) എന്നീ ലോഹങ്ങൾ ഒരു പ്രത്യേക അനുപാതത്തിൽ ചേർത്ത് ഉരുക്കിയാണ് അച്ചുലോഹം നിർമ്മിക്കുന്നത്. ഈ അനുപാതം മിക്ക നിർമാതാക്കളെയും സംബന്ധിച്ചടത്തോളം ഒരു കച്ചവടരഹസ്യമായി സൂക്ഷിച്ചിരിക്കുന്നതുകൊണ്ട് മിക്കപ്പോഴും വ്യത്യസ്തവുമായിരിക്കും. ലെഡാണ് എപ്പോഴും കൂടുതൽ ഉണ്ടായിരിക്കുക; ആന്റിമണിയും ടിന്നും അച്ചിന്റെ കടുപ്പം കൂട്ടുവാനും ഉരുകിച്ചേരുന്ന ലോഹമിശ്രം തണുത്തുറയ്ക്കുമ്പോൾ ചുരുങ്ങിപ്പോകാതിരിക്കാൻ ആന്റിമണി സഹായിക്കും. അതുപോലെ ലോഹമിശ്രം ഉരുകിയ അവസ്ഥയിൽ തടസ്സംകൂട്ടുവാനും ഒഴുകുന്നതിന് ആന്റിമണിയും ടിന്നും സഹായകമാണ്. ടിൻ ഉപയോഗിക്കുന്നതുകൊണ്ടുള്ള മറ്റൊരു സൌകര്യം ദ്രവണാങ്കം കുറയുമെന്നതാണ്; അതുകൊണ്ട് കൂടുതൽ സമയം ചൂടുപിടിപ്പിക്കേണ്ടതില്ല. അക്ഷരവടിവിന്റെ പ്രത്യേകതയും അച്ചിനുവേണ്ട ഈടിന്റെ ആവശ്യകതയും അനുസരിച്ച് ഈ ലോഹസങ്കരത്തിൽ അല്പം ചെമ്പുകൂടി ചേർക്കാറുണ്ട്. കനംകുറഞ്ഞ അക്ഷരങ്ങൾക്കും വളഞ്ഞ അഗ്രങ്ങൾ വച്ചുള്ള അക്ഷരവടിവുകൾക്കും ഇറ്റാലിക്സ് (italics) പോലെ ചരിഞ്ഞ അക്ഷരമുഖങ്ങൾക്കും അച്ചുകൾ നിർമ്മിക്കുമ്പോൾ തീർച്ചയായും ചെമ്പ് ചേർത്തിരിക്കേണ്ടതാണ്. ചെമ്പുചേർത്ത അച്ചുകൾക്ക് തേയ്മാനം താരതമ്യേന കുറവായിരിക്കും.

അച്ചുകൾ പല വലിപ്പത്തിലും ആകൃതിയിലും നിർമ്മിക്കപ്പെടുന്നുണ്ട്. എന്നാൽ ലോകത്ത് എവിടെയും ഏതു ഭാഷയിലും നിർമ്മിക്കപ്പെടുന്ന അച്ചുകളുടെ ഉയരം ഒരുപോലെയിരിക്കും. അതുപോലെ ഒരേ അളവിലുള്ള അക്ഷരങ്ങളാണെങ്കിലും അവയുടെ ആകൃതിവ്യത്യാസം അനുസരിച്ച് അച്ചുകളുടെ വണ്ണത്തിനു വ്യത്യാസമുണ്ടാകാമെങ്കിലും ഒരളവിലുള്ള അച്ചുകളുടെ ഉടൽവീതി എപ്പോഴും തുല്യമായിരിക്കും. ഈ ഉടൽവീതി അനുസരിച്ചാണ് അച്ചുകളുടെ തോത് നിർണയിച്ചിരിക്കുന്നത്. പോയിന്റ് (point) ആണ് അച്ചളവിന്റെ അമേരിക്കൻ സമ്പ്രദായമനുസരിച്ചുള്ള ഏകകം. എന്നാൽ വരികളുടെ വീതി അടിസ്ഥാനമാക്കി "പൈക്ക" എന്നൊരു ഏകകവ്യവസ്ഥകൂടി ഉണ്ട്. 6 പൈക്ക ഒരിഞ്ചോളം വരും (2.52 സെ.മീ.).

1 പോയിന്റ് 0.0138' = 0.35 മി.മീ.
12 പോയിന്റ് = 1 പൈക്ക.

മറ്റൊരു അളവുസമ്പ്രദായവും അച്ചുകളുടെ കാര്യത്തിൽ നിലവിലുണ്ട്. ഇംഗ്ളീഷ് ലിപി വിന്യാസത്തിൽ ഏറ്റവും വീതികുറഞ്ഞത് l-യും ഏറ്റവും വീതികൂടിയത് M-ഉം ആണ്. 12 പോയിന്റ് വലിപ്പമുള്ള ഒരു M അച്ചിന്റെ ഉടൽ ഉൾക്കൊള്ളുവാൻ അവശ്യംവേണ്ട സ്ഥലത്തിന് ഒരു "എം" (em) സ്പേസ് (1/6" = 4.23 മി.മീ.) എന്നു പറയും - ഇത് ഒരു സമചതുരമാണ്; അതിന്റെ പകുതിക്ക് "എൻ" എന്നും. ഇംഗ്ളീഷിൽ m'ന്റെ പകുതിയാണല്ലോ n'.

അച്ചുകളുടെ വർഗീകരണത്തിൽ പ്രധാനമായി രണ്ടു മാനദണ്ഡങ്ങൾ സ്വീകരിച്ചുകാണുന്നു. വടിവിന്റെ വലിപ്പവ്യത്യാസമനുസരിച്ചും ആകൃതിഭേദമനുസരിച്ചും 


എന്നിങ്ങനെയുളള ഒരു വർഗീകരണമുണ്ട്. അച്ചിന്റെ മുഖവടിവ്, ലിപികളുടെ ആകൃതി ഇവ മെച്ചപ്പെടുത്തുന്നതിന് പുതിയ ശൈലിയിൽ ആവിഷ്കരിച്ചു പ്രചാരത്തിൽ കൊണ്ടുവന്നിട്ടുള്ള വ്യക്തികളുടെയോ സ്ഥാപനങ്ങളുടെയോ പേരുമായി ബന്ധപ്പെടുത്തിയാണ് രണ്ടാമത്തെ വർഗീകരണം; ക്യാക്സ്റ്റൺ, ബാസ്ക്കർവില്ലി, ഗിൽസാൻഡ് തുടങ്ങിയവ ഉദാഹരണങ്ങളാണ്.

മലയാള അച്ചുകൾക്ക് ഇംഗ്ളീഷ്-റോമൻ അക്ഷരമാതൃകകൾക്കുള്ള വൈവിധ്യമില്ല. അച്ചുനിർമ്മാണകാര്യത്തിൽ പ്രാചീനത കേരളത്തിനവകാശപ്പെടാമെങ്കിലും ചരിത്രപരമായി നോക്കുമ്പോൾ ഏറ്റവും പഴക്കം ചെന്ന അച്ചുനിർമാതാക്കൾ മാന്നാനം സെന്റ് ജോസഫ്സ് പ്രസ്സിന്റെ ഭാഗമായ അച്ചുനിർമ്മാണശാലയാണ്. തിരുവനന്തപുരത്തും കൊച്ചിയിലുമുളള സർക്കാർ അച്ചുകൂടങ്ങളോടുചേർന്നുള്ള അച്ചുനിർമ്മാണശാലകളും ഏതാനും ചില പ്രമുഖപത്രങ്ങളുടെയും പ്രസിദ്ധീകരണശാലക്കാരുടെയും അച്ചടിശാലകളോടുചേർന്നുളള ചില അച്ചുനിർമ്മാണവകുപ്പുകളും ഒഴിച്ചാൽ എടുത്തുപറയത്തക്കനിലയിൽ അച്ചുനിർമ്മാണം കേരളത്തിൽ ഉണ്ടായിരുന്നില്ല.

മനുഷ്യശരീരത്തിലെ വിവിധ ഭാഗങ്ങളെ അനുകരിച്ച് ഫെയിസ്, ഷോൾഡർ, ബോഡി, ഫുട്ട്, ബിയേർഡ്, ഫ്രണ്ട്, ബാക്ക്, എന്നിങ്ങനെ അച്ചിന്റെ വിവിധ ഭാഗങ്ങൾക്ക് യഥോചിതം പേരുകൾ നല്കിയിട്ടുണ്ട്. അച്ചിന്റെ മുൻഭാഗത്ത് ബോഡിയിൽ പകുതിക്കുതാഴെ ഒരു ചെറിയ പഴുതുണ്ടായിരിക്കും. ഇതിന് 'നിക്ക്' (nick) എന്നാണു പറയുന്നത്. ഇത് അച്ചുനിരത്തുന്നയാളിന് വശംതെറ്റി അച്ചുപിഴ ഉണ്ടാകാതിരിക്കുന്നതിനു സഹായകമായ ഒരു പഴുതാണ്. ഇത് ലോകത്ത് എവിടെയും ഏതു ഭാഷയിലുമുള്ള അച്ചടിഅച്ചുകൾക്കുണ്ടായിരിക്കും.

അച്ചുകളുടെ ഉയരം, അളവ്, രൂപം തുടങ്ങി എല്ലാ അംശങ്ങളിലും സാർവലൌകികമായി ഒരേ അളവാണ് പാലിച്ചുകാണുന്നത്. അത്തരത്തിൽ നോക്കുമ്പോൾ ഏറ്റവുമധികം നിലവാരപ്പെടുത്തൽ (standardisation) നടപ്പായിട്ടുള്ള ഏക വ്യവസായം അച്ചുനിർമ്മാണമാണെന്നു പറയാം.


</doc>
<doc id="144749" url="https://ml.wikipedia.org/wiki?curid=144749" title="അമൃത വിശ്വവിദ്യാപീഠം">
അമൃത വിശ്വവിദ്യാപീഠം

മാതാ അമൃതാനന്ദമയി മഠത്തിന്റെ മേൽനോട്ടത്തിൽ പ്രവർത്തിക്കുന്ന ഒരു കല്പിത സർവകലാശാലയാണ് അമൃത വിശ്വവിദ്യാപീഠം.കേരളം, കർണാടകം, തമിഴ്നാട് സംസ്ഥാനങ്ങളിലെ അഞ്ചു കേന്ദ്രങ്ങളിലായി നിരവധി വിദ്യാഭ്യാസ സ്ഥാപനങ്ങൾ ഈ സർവ്വകലാശാലയ്ക്ക് കീഴിൽ പ്രവർത്തിക്കുന്നു. ഇത് അമൃത യൂണിവേഴ്സിറ്റി എന്നുകൂടി അറിയപ്പെടുന്നു.

കേരള സർവകലാശാലയ്ക്ക് കീഴിൽ കരുനാഗപ്പള്ളിയിലും , ഭാരതിയാർ സർവകലാശാലയ്ക്ക് കീഴിൽ കോയമ്പത്തൂരിലും കമ്പ്യൂട്ടർ പഠന സ്ഥാപനമായിട്ടായിരുന്നു തുടക്കം . 2003ൽ യു .ജി .സി കല്പിത സർവകലാശാലയായി അംഗീകാരം ലഭിച്ചു .2009 ൽ MHRD സർവകലാശാലാ പദവി നൽകിNAAC,MHRD എന്നിവയുടെ 'A' ഗ്രെഡും സർവകലാശാലക്കു ലഭിച്ചു.

അമൃത വിശ്വവിദ്യാപീഠത്തിന്റെ വിവിധ കലാലയങ്ങൾ സ്കൂളുകൾ എന്നറിയപ്പെടുന്നു. നിലവിൽ കോയമ്പത്തൂർ, ബാംഗളൂർ, മൈസൂർ, കൊച്ചി, കൊല്ലം അമൃതപുരി എന്നിവിടങ്ങളിലായി 20 സ്ഥാപനങ്ങൾ ഇപ്പോൾ പ്രവർത്തിക്കുന്നു.
അമൃത വിശ്വവിദ്യാപീഠം ഇന്ത്യയിലും വിദേശത്തുമായി നിരവധി സർക്കാർ /സർക്കാരിതര സ്ഥാപനങ്ങളുമായി പങ്കാളിത്ത കരാറുകളിൽ ഏർപ്പെട്ടു കഴിഞ്ഞിരിക്കുന്നു. ഭാരത സർക്കാരിന്റെ ശാസ്ത്ര സാങ്കേതിക വകുപ്പും, ബഹിരാകാശ വകുപ്പും, അമേരിക്കയിലെ മൈക്രോസോഫ്റ്റ്‌ കമ്പനിയും ഇതിൽ പെടുന്നു. കൂടാതെ ഇന്ത്യയിലും വിദേശത്തുമായി അനേകം സർവ്വകലാശാലകളുമായി ധാരണാ കരാർ നിലവിലുണ്ട്. ഹാർവേർഡ്‌, യേൽ, പ്രിൻസ്ടൻ, ന്യൂ മെക്സിക്കൊ,ബൊഫല്ലൊ സർവ്വകലാശാലകൾ ഇവയിൽ പെടുന്നു



</doc>
<doc id="144750" url="https://ml.wikipedia.org/wiki?curid=144750" title="ഹിപ്പിയിസം">
ഹിപ്പിയിസം

ആധുനിക നാഗരികതയുടെ പൊള്ളത്തരത്തിനെതിരെ 1960-കളിൽ അമേരിക്ക, ബ്രിട്ടൻ, ഫ്രാൻസ്, ഇറ്റലി മുതലായ സമ്പന്ന മുതലാളിത്തരാജ്യങ്ങളിൽ രൂപംകൊണ്ട യുവജനങ്ങളുടെ പ്രതിഷേധ പ്രസ്ഥാനം. കാലിഫോർണിയയിലെ സാൻ ഫ്രാൻസിസ്‌കോയിലായിരുന്നു ഉദ്ഭവം. അക്രമരഹിതമായ അരാജകത്വം, പരിസ്ഥിതിയോടുള്ള ആഭിമുഖ്യം, പാശ്ചാത്യഭൗതികവാദത്തിന്റെ തിരസ്കാരം എന്നിവയായിരുന്നു പ്രസ്ഥാനത്തിന്റെ മുഖ്യലക്ഷണങ്ങൾ. രാഷ്ട്രീയ വിമുഖവും യുദ്ധവിരുദ്ധവും കലാത്മകവുമായ ഒരു പ്രതിസംസ്കാരം വടക്കെ അമേരിക്കയിലും യൂറോപ്പിലും ഹിപ്പികൾ രൂപവത്കരിച്ചു. അതിന്റെ അനുരണനം ലോകവ്യാപകമായി ഉണ്ടായി . എൽ.എസ്.ഡി. പോലുള്ള മയക്കുമരുന്നുകളുടെ ഉപയോഗവും പൗരസ്ത്യമിസ്റ്റിസിസത്തോടുള്ള താത്പര്യവും ഹിപ്പികളുടെ മുഖമുദ്രയായിരുന്നു. ഫാഷൻ, കല, സംഗീതം എന്നിവയിലെല്ലാം ഹിപ്പിയിസം വലിയ ചലനങ്ങളുണ്ടാക്കി.


</doc>
<doc id="144752" url="https://ml.wikipedia.org/wiki?curid=144752" title="അന്നാ കരേനിന">
അന്നാ കരേനിന

ലിയോ ടോൾസ്റ്റോയ്‌ എഴുതിയ വിഖ്യാത റഷ്യൻ നോവൽ . പത്തൊമ്പതാം നൂറ്റാണ്ടിലെ റഷ്യൻ സാമൂഹിക ജീവിതത്തിന്റെ പശ്ചാത്തലത്തിൽ ചില കുടുംബങ്ങളുടെ കഥകൾ കൂട്ടിയിണക്കിയതാണ് ഇതിവൃത്തം. പത്തൊൻപതാം നൂറ്റാണ്ടിലെ തന്നെ മറ്റൊരു പ്രശസ്ത നോവലായ ഗുസ്താവ് ഫ്ലോബേറിന്റെ (Gustav Flaubert)മദാം ബോവറിയെപ്പോലെ, സ്നേഹരഹിതമായ ഒരു വിവാഹത്തിന്റെ ബന്ധനം സൃഷ്ടിച്ച ശൂന്യതയിൽ വിവാഹേതരപ്രണയത്തിലേക്കും അവിശ്വസ്തതയിലേക്കും തള്ളിനീക്കപ്പെട്ട ഒരു സ്ത്രീയുടെ കഥയാണ് നോവൽ പറയുന്നത്.

 എന്ന പ്രശസ്തമായ വാക്യത്തിൽ തുടങ്ങുന്ന നോവൽ, കുടുംബബന്ധങ്ങളിലെ പ്രതിസന്ധികളെ പിന്തുടരുന്നതിനൊപ്പം ജീവിതത്തിന്റെ അർത്ഥത്തിനും സാമൂഹ്യനീതിക്കും വേണ്ടിയുള്ള അന്വേഷണത്തിന്റെ കഥയും പറയുന്നുണട്. തീവണ്ടിക്കുമുൻപിൽ ചാടിയുള്ള കഥാനായിക അന്നയുടെ ആത്മഹത്യയിലാണ് അന്നാ കരേനിനയുടെ പ്രസിദ്ധമായ ദുരന്തസമാപ്തി.

പീറ്റേഴ്സ് ബർഗിലെ ഒരുയർന്ന ഉദ്യോഗസ്ഥന്റെ ഭാര്യയായ അന്നാ കരേനിന മോസ്‌കോവിൽ വച്ച് വ്രോൺസ്കി എന്നൊരാളുടെ കാമുകിയായിത്തീർന്നു. അവരുടെ അവിഹിതബന്ധം അന്നയുടെ കുടുംബജീവിതം തകർത്തു. ഒടുവിൽ വോൺസ്കിയിൽ ദുശ്ശങ്ക തോന്നിയ അവൾ ആത്മഹത്യ ചെയ്തു. ഈ ദുരന്തകഥയ്ക്ക് സമാന്തരമായി ലെവിൻ എന്നൊരാളുടെ ആദർശപൂർണമായ കുടുംബജീവിതത്തിന്റെ കഥയും അവതരിപ്പിച്ചിരിക്കുന്നു. പരസ്പരം സ്‌നേഹിക്കുകയും തെറ്റുകൾ പൊറുക്കുകയും ചെയ്യുന്ന മനുഷ്യാത്മാക്കളാണ് ആ കുടുംബത്തിലുള്ളത്. ലെവിന്റെ കഥയിൽ ടോൾസ്റ്റോയിയുടെ ജീവിതകഥ പ്രതിഫലിക്കുന്നതായി കരുതപ്പെടുന്നു.

വിശ്വസാഹിത്യത്തിലെ ഏറ്റവും മഹത്തായ സൃഷ്ടികളിലൊന്നായി കരുതപ്പെടുന്ന `അന്ന കരേനിന' ലോകത്തിലെ മിക്കവാറും എല്ലാ ഭാഷകളിലും വിവർത്തനം ചെയ്യ പ്പെട്ടിട്ടുണ്ട്. പിന്നീടുണ്ടായ ആത്മീയ പ്രതിസന്ധിയുടെ അവസാനം പഴയതരം കഥകൾ എഴുതുന്നത് നിർത്തിയപ്പോൾ ടോൾസ്റ്റൊയി പറഞ്ഞത്, തനിക്ക് എഴുതാനുണ്ടായിരുന്നതൊക്കെ, അന്നാ കരേനിനയിൽ എഴുതിയിട്ടുണ്ട് എന്നാണ്. ഹോളിവുഡിന്റെ ഇഷ്ടകഥകളിലൊന്നായ അന്നാ കരേനിന, പലവട്ടം അവിടെ ചലച്ചിത്രവൽക്കരിക്കപ്പെട്ടിട്ടുണ്ട്. അതിന്റെ ഏറെ പ്രശസ്തമായ ചലചിത്രാവിഷ്കരണങ്ങളിലൊന്നിൽ അന്നയായി അഭിനയിച്ചത് പ്രഖ്യാത നടി ഗ്രെറ്റ ഗാർബോ ആയിരുന്നു. 2007 ജനുവരിയിൽ അമേരിക്കയിലെ ടൈം മാസിക അന്നാ കരേനിന, യുദ്ധവും സമാധാനവും എന്നിവയെ എല്ലാക്കാലത്തേയും ഏറ്റവും നല്ല പത്തു നോവലുകളിൽ യഥാക്രമം ഒന്നാമത്തേതും മൂന്നാമത്തേതും ആയി വിലയിരുത്തി.

"Happy families are alike; but every unhappy family is unhappy in its own way" എന്ന് ആംഗലം.


</doc>
<doc id="144754" url="https://ml.wikipedia.org/wiki?curid=144754" title="കോട്ടച്ചന്ത">
കോട്ടച്ചന്ത

പാലക്കാട്‌ ജില്ലാ ആസ്ഥാനത്ത് നിന്നും പതിനെട്ട് കിലോമീറ്റർ അകലെയുള്ള ഒരു ഗ്രാമമാണ്‌ കോട്ടച്ചന്ത. ആലത്തൂർ താലൂക്കിലെ കോട്ടായി, പെരിങ്ങോട്ടുകുറിശ്ശി എന്നീ പഞ്ചായത്തുകളിലായി ഈ ഗ്രാമം സ്ഥിതി ചെയ്യുന്നു. 

പാലക്കാട്‌ ജില്ലാ ആസ്ഥാനത്ത്‌ ഹൈദരലി പാലക്കാട്‌ കോട്ട നിർമ്മിക്കുന്നതിനു മുമ്പ്‌ ഇവിടെ കോട്ട പടുത്തുയർത്താൻ ഉദ്യമിച്ചിരുന്നു. ഇതിനായി വലിയ പാറക്കല്ലുകളും സ്വരൂപിച്ചുവെച്ചു. പിന്നീട്‌ കോട്ട പാലക്കാട്ടേക്കു മാറ്റുകയാണുണ്ടായത്‌. നിരപ്പായ ഈ സ്ഥലം പിന്നീട്‌ ഗ്രാമീണർ പച്ചക്കറി ചന്തയായി ഉപയോഗിച്ചു. ഈ സ്ഥലം അങ്ങനെ കോട്ടച്ചന്ത എന്ന പേരിൽ അറിയപ്പെട്ടു തുടങ്ങി. ഇന്നും കോട്ടച്ചന്ത എന്ന സ്ഥലത്ത് ആ പഴയ ചന്തയുടെ അവശേഷിപ്പുകൽ കാണാം.

'കോട്ടയിലേക്കുള്ള വഴി/വയി' എന്ന പ്രയോഗം ലോപിച്ചാണ് കോട്ടച്ചന്തയുടെ അയൽഗ്രാമമായ കോട്ടായി -ക്ക് ആ പേരുവന്നത് എന്നാണ് വിശ്വസിക്കുന്നത്. ലിഖിത രേഖകളോ പരാമർശങ്ങളോ പ്രചാരത്തിൽ ഇല്ലെങ്കിലും ഇതേക്കുറിച്ച് എതിരഭിപ്രായമോ, അഭിപ്രായ ഭിന്നതകളോ ഇല്ലെന്നത് കോട്ടച്ചന്തയുടെയും കോട്ടായിയുടെയും ചരിത്ര പ്രാധാന്യത്തെ ബലപ്പെടുത്തുന്നു.

വ്യത്യസ്തമായ തൊഴിൽ മേഖലകളിൽ ജോലി ചെയ്യുന്നവരാണ് ഇവിടുത്തെ ജനങ്ങൾ. തൊഴിൽദായകരായ സ്ഥാപനങ്ങളും അവസരങ്ങളും ഇല്ലെങ്കിലും മികച്ച മനുഷ്യവിഭവശേഷി ഉള്ളതാണ് ഈ പ്രദേശം. കൃഷിയും കൃഷി അനുബന്ധ കൂലിത്തൊഴിലുകളും ആണ് പ്രധാന തൊഴിൽ. നെല്ല്, പച്ചക്കറികൾ, തെങ്ങ്, വാഴ, മധുരക്കിഴങ്ങ്, മരച്ചീനി പോലുള്ള ഫലങ്ങൾ എന്നിവ ഒട്ടു മിക്കവരും കൃഷി ചെയ്യുന്നു. റബ്ബറും വ്യത്യസ്തങ്ങളായ പുതുതലമുറ കാർഷികവിളകളും പരീക്ഷണമായി ഇവിടെ കൃഷി ചെയ്യുന്നു. ജലസേചന ആവശ്യങ്ങൾക്കുള്ള പ്രധാനസ്രോതസ്സ് മലമ്പുഴ ഡാമിൽ നിന്നുള്ള കനാലാണ്. ക്ഷീരകർഷകർ ധാരാളം ഉള്ള സ്ഥലമാണ് കോട്ടച്ചന്ത. പോലീസ്, മിലിട്ടറി, സ്കൂൾ തുടങ്ങിയ സർക്കാർ, അർദ്ധസർക്കാർ, പൊതുമേഖല സ്ഥാപനങ്ങളിലും സ്വകാര്യ, സ്വയം തൊഴിൽ മേഖലകളിലും ജോലി ചെയ്യുന്ന ധാരാളം ജനങ്ങൾ ഉണ്ട്.

കോട്ടച്ചന്തയുടെ സമീപപ്രദേശമായ പരുത്തിപ്പുള്ളിയിലെ ഒരു നൂറ്റാണ്ടിലേറെ പാരമ്പര്യമുള്ള ALP സ്കൂളാണ് (Aided Lower Primary School) ഈ പ്രദേശത്തെ പ്രധാനപ്പെട്ട പ്രാഥമിക വിദ്യാലയം. ഉപരിവിദ്യാഭ്യാസത്തിനായി കോട്ടായി ഗവണ്മെന്റ് ഹയർസെക്കണ്ടറി സ്കൂളിനേയും, പെരിങ്ങോട്ടുകുറിശ്ശി ഗവണ്മെന്റ് ഹയർസെക്കണ്ടറി സ്കൂളിനേയും, ചമ്പ്രകുളം UP സ്കൂളിനേയും ആശ്രയിക്കുന്നു. സെൻറ് പോൾസ് സെൻട്രൽ സ്കൂൾ കോട്ടച്ചന്തയിലെ ഏക ഇംഗ്ലീഷ് മീഡിയം വിദ്യാലയമാണ്.


റോഡ്‌ മാത്രമാണ് കോട്ടച്ചന്തയിലെ യാത്രാ മാർഗ്ഗം. പാലക്കാട് നിന്ന് കണ്ണാടി-കുഴൽമന്ദം-കോട്ടായി / കണ്ണാടി-പല്ലഞ്ചാത്തനൂർ-കോട്ടായി / പിരായിരി-പൂടൂർ-കോട്ടായി എന്നീ റൂട്ടുകളിൽ സ്വകാര്യ-KSRTC ബസ്സുകൾ സർവീസ് നടത്തുന്നു. പാലക്കാട്‌, കുഴൽമന്ദം, കൊടുവായൂർ, ചിറ്റൂർ, കൊല്ലങ്കോട്‌, കൊഴിഞ്ഞാമ്പാറ, പൊള്ളാച്ചി എന്നീ കിഴക്കൻ മേഖലകളിലേക്കും, തിരുവില്വാമല, ഒറ്റപ്പാലം, ഷൊർണൂർ, കാടാമ്പുഴ, തൃശൂർ, ഗുരുവായൂർ എന്നീ പടിഞ്ഞാറൻ മേഖലകളിലേക്കും, മങ്കര, പത്തിരിപ്പാല, കോങ്ങാട്, പറളി എന്നീ വടക്കൻ മേഖലകളിലേക്കും, ആലത്തൂർ, കുത്തനൂർ എന്നീ തെക്കൻ പ്രദേശങ്ങളിലേക്കും കോട്ടച്ചന്ത വഴി ബസ്സ്‌ സർവീസുകൾ ഉണ്ട്. കോട്ടച്ചന്തയിലും സമീപപ്രദേശങ്ങളിലും ഉള്ള സ്വകാര്യ, ഓട്ടോറിക്ഷാ, ടാക്സി വാഹനങ്ങളും ജനങ്ങൾ യാത്രാ ആവശ്യങ്ങൾക്ക് ഉപയോഗിക്കുന്നു. പറളി, മങ്കര തുടങ്ങിയ ചെറിയ സ്റ്റേഷനുകളും, പാലക്കാട്‌ ജങ്ക്ഷൻ, പാലക്കാട്‌ ടൌൺ, ഒറ്റപ്പാലം എന്നീ പ്രധാന സ്റ്റേഷനുകളുമാണ്‌ റെയിൽ ഗതാഗതത്തിന് അടുത്തുള്ളത്.


</doc>
<doc id="144773" url="https://ml.wikipedia.org/wiki?curid=144773" title="താൻസു ചില്ലർ">
താൻസു ചില്ലർ

തുർക്കിയുടെ ആദ്യത്തെ വനിതാപ്രധാനമന്ത്രിയാണ് താൻസു ചില്ലർ (ജനനം: 1944 ഒക്ടോബർ 23, ഇസ്താംബുൾ). ഒരു സാമ്പത്തികവിദഗ്ദ്ധ കൂടിയായിരുന്ന ഇവർ 1993-ൽ തുർക്കിയുടെ പ്രധാനമന്ത്രിസ്ഥാനത്തെത്തി. 1991 മുതൽ 1993-ൽ പ്രധാനമന്ത്രിയാകുന്നതുവരെ സുലെയ്മാൻ ദെമിറേലിന്റെ നേതൃത്വത്തിലുള്ള സർക്കാരിൽ ധനമന്ത്രിയായും പ്രവർത്തിച്ചിരുന്നു. ആദ്യത്തെ വനിതാപ്രധാനമന്ത്രി എന്നതിനു പുറമേ‌ രാഷ്ട്രീയപ്രവർത്തനമാരംഭിച്ച് മൂന്നുവർഷത്തിൽത്തന്നെ പ്രധാനമന്ത്രിസ്ഥാനത്തേക്കെത്തിയെന്നതും ശ്രദ്ധേയമാണ്.
ഇസ്താംബൂളിലെ ഒരു ധനികകുടൂംബത്തിൽ ജനിച്ച ചില്ലർ, സാമ്പത്തികശാസ്ത്രത്തിൽ ബിരുദം നേടുകയും അമേരിക്കയിൽ നിന്നും ഡോക്ടറേറ്റ് കരസ്ഥമാക്കുകയും ചെയ്തു. യേൽ സർവകലാശാലയിൽ പോസ്റ്റ്-ഡോക്ടറൽ പഠനത്തിനു ശേഷം, നാട്ടിൽ തിരിച്ചെത്തിയ അവർ ഒരു സർവകലാശാലയിൽ അദ്ധ്യാപികയായി. തികച്ചും പാശ്ചാത്യശൈലിയിൽ വസ്ത്രധാരണം നടത്തിയിരുന്ന അവർ 1990-ൽ, സുലെയ്മാൻ ദെമിറേൽ നേതൃത്വം നൽകിയ ട്രൂ പാത്ത് പാർട്ടിയിൽ ചേരുകയും തൊട്ടടുത്ത വർഷം തന്നെ പാർലമെന്റിലേക്ക് തിരഞ്ഞെടൂക്കപ്പെടുകയും ചെയ്തു. ഇതോടൊപ്പം ദെമിറേലിന്റെ നേതൃത്വത്തിൽ രൂപീകരിക്കപ്പെട്ട സർക്കാരിൽ ധനമന്ത്രിയായി.
1993-ൽ ദെമിറേൽ പ്രസിഡണ്ടായി സ്ഥാനമേറ്റപ്പോൾ, ചില്ലർ, പ്രധാനമന്ത്രിയായും ട്രൂ പാത്ത് പാർട്ടിയുടെ നേതാവായും സ്ഥാനമേറ്റു. പ്രധാനമന്ത്രിയായിരുന്ന കാലത്ത്, പരസ്പരവിരുദ്ധമായ പ്രസ്താവനകൾ നടത്തി താൻസു ചില്ലർ കുപ്രസിദ്ധി നേടിയിരുന്നു. 1995 ഓഗസ്റ്റിൽ കുറേ ഭരണഘടനാവകുപ്പുകളിൽ ഭേദഗതി വരുത്തി, 1980-ൽ സൈന്യം കൊണ്ടുവന്ന ചില ഭരണഘടനാനിബന്ധനകൾ ലഘൂകരിക്കാനായി എന്നതാണ് താൻസു ചില്ലറിന്റെ ഏറ്റവും ശ്രദ്ധേയമായ നടപടി. ഈ ഭേദഗതികൾ മൂലം, ഉദ്യോഗസ്ഥ-തൊഴിലാളിസംഘടനകൾക്ക് രാഷ്ട്രീയകക്ഷികളുമായി ബന്ധം സ്ഥാപിക്കാനായി. ഇതിലൂടെ, അദ്ധ്യാപകർക്ക് രാഷ്ട്രീയപങ്കാളിത്തവും അനുവദിക്കപ്പെട്ടു. വോട്ടുചെയ്യാനുള്ള പ്രായം 21-ൽ നിന്നും 18 ആക്കുകയും പാർലമെന്റംഗങ്ങളുടെ എണ്ണം 550 ആക്കി വർദ്ധിപ്പിക്കുകയും ചെയ്തത് ഇക്കാലത്താണ്.

എന്നാൽ 1995 സെപ്റ്റംബറീൽ മൂന്നരലക്ഷം പൊതുമേഖലാജീവനക്കാർ, ശമ്പളവർദ്ധനവ് ആവശ്യപ്പെട്ട് സമരമാരംഭിച്ചു. ഇത് ചില്ലറുടെ കൂട്ടുകക്ഷിസർക്കാരിനെ ഉലച്ചു. ഇരുപതോളം പാർലമെന്റംഗങ്ങൾ ട്രൂ പാത്ത് പാർട്ടിയിൽ നിന്നുതന്നെ രാജിവച്ചു. ഇത് സർക്കാരിനെ ന്യൂനപക്ഷമാക്കി. തൊഴിലാളികളുടെ ആവശ്യങ്ങൾ അംഗീകരിച്ചതോടെ സമരം ഒക്ടോബർ അവസാനം അവസാനിച്ചെങ്കിലും പൊതുതിരഞ്ഞെടുപ്പ് നേരത്തേ‌നടത്താൻ നിർബന്ധിതമായി.

1995-ലെ പൊതുതിരഞ്ഞെടുപ്പിൽ ചില്ലർ നയിച്ച ട്രൂ പാത്ത് കക്ഷിക്ക് 135 സീറ്റുകൾ മാത്രമേ ലഭിച്ചുള്ളൂ. 158 സീറ്റുകൾ നേടി, എർബകാന്റെ വെൽഫെയർ പാർട്ടി പാർലമെന്റിലെ ഏറ്റവും വലിയ കക്ഷികായി. എങ്കിലും 131 സീറ്റുകൾ ലഭിച്ച മെസൂത് യിൽമാസിന്റെ മദർലാൻഡ് കക്ഷി, ചില്ലറുമൊത്ത് കൂട്ടുചേർന്ന് സർക്കാരുണ്ടാക്കാൻ ശ്രമം നടത്തി. ബുലന്ത് എജവിത്തിന്റെ ഡെമോക്രാറ്റിക് ലെഫ്റ്റ് പാർട്ടി ഈ സഖ്യത്തെ പുറത്തുനിന്ന് പിന്തുണക്കുകയും ചെയ്തു.

മെസൂത് യിൽമാസിനു കീഴിൽ താൻസു ചില്ലർ, ഈ സർക്കാറിൽ ഉപപ്രധാനമന്ത്രിയായി. 80 അംഗങ്ങളുടെ അസാന്നിധ്യത്തിൽ 1996 മാർച്ച് 12-ന് നടന്ന വിശ്വാസവോട്ടിൽ ഈ സർക്കാർ ഭൂരിപക്ഷം തെളിയിച്ചെങ്കിലും, വിശ്വാസവോട്ടിനാവശ്യമായ കുറഞ്ഞ അംഗബലം ഇല്ലെന്ന കാരണത്താൽ മേയ് 14-ന് ഭരണഘടനാക്കോടതി വോട്ടെടുപ്പ് അസാധുവാക്കി.

ഇക്കാലത്ത് നെജ്മത്തിൻ എർബകാന്റെ വെൽഫെയർ പാർട്ടി, ചില്ലർക്കെതിരെ നിരന്തം അഴിമതിയാരോപണങ്ങൾ പാർലമെന്റിൽ ഉന്നയിച്ചുപോന്നു. ഇതിനെ തണുപ്പിക്കാനെന്നവണ്ണം, ട്രൂ പാത്ത് പാർട്ടിയുടെ മുൻനയങ്ങളിൽ നിന്നും വ്യതിചലിച്ച്, താൻസു ചില്ലർ, ഇസ്ലാമികവാദി വെൽഫെയർ പാർട്ടിയുമായി കൂട്ടുചേർന്നു. തിരഞ്ഞെടുപ്പുവേളയിൽ ഇസ്ലാമികവാദികളെ നിശിതമായി എതിർത്ത ചില്ലറുടെ മലക്കംമറിച്ചിലായിരുന്നു ഇത്. സർക്കാരിന്റെ കാലാവധിയിൽ ആദ്യത്തെ 2 വർഷം എർബകാനും തുടർന്നുള്ള രണ്ടുവർഷം ചില്ലറൂം പ്രധാനമന്ത്രിയാകാമെന്ന ധാരണയിൽ സർക്കാർ രൂപീകരിക്കുകയും ചെയ്തു. അങ്ങനെ 1996 ജൂൺ 28-ന് നെജ്മത്തിൻ എർബകാൻ പ്രധാനമന്ത്രിയായി സ്ഥാനമേറ്റു. തുർക്കിയിൽ ആദ്യമായി ഒരു ഇസ്ലാമികവാദി പ്രധാനമന്ത്രി അധികാരത്തിലെത്തുന്നതിനും ഇത് കാരണമായി.


</doc>
<doc id="144782" url="https://ml.wikipedia.org/wiki?curid=144782" title="റെജപ് തയ്യിപ്‌ എർദ്വാൻ">
റെജപ് തയ്യിപ്‌ എർദ്വാൻ

തുർക്കിയിലെ ഇപ്പോഴത്തെ പ്രസിഡൻ്റാണ് റെജപ് തയ്യിപ്‌ എർദ്വാൻ (വകഭേദങ്ങൾ: റജബ്​ ത്വയ്യിബ്​ ഉർദുഗാൻ) (ജനനം: 1954 ഫെബ്രുവർ 26). തുർക്കിയിൽ ഭരണത്തിലിരിക്കുന്ന ജസ്റ്റിസ് ആൻഡ് ഡെവലപ്മെന്റ് പാർട്ടിയുടെ (എ.കെ. പാർട്ടി) സ്ഥാപകനും അദ്ധ്യക്ഷനുമായ എർദ്വാൻ, മുൻപ് രാജ്യത്തിൻ്റെ പ്രധാനമന്ത്രിയായും ഇസ്താംബൂൾ നഗരത്തിന്റെ മേയറായും പ്രവർത്തിച്ചിരുന്നു.

1969 മുതൽ 1982 കാലയളവിൽ ഒരു അർദ്ധ-പ്രൊഫഷണൽ ഫുട്ബോൾ കളിക്കാരനുമായിരുന്ന എർദ്വാൻ, മാനേജ്മെന്റിൽ ശിക്ഷണവും നേടിയിട്ടുണ്ട്. ഒരു ഭക്ഷണമൊത്തക്കച്ചവടസ്ഥാപനത്തിൽ എക്സിക്യൂട്ടീവ് ആയും അദ്ദേഹം പ്രവർത്തിച്ചിരുന്നു.കാസിംപാഷ പ്രൈമറി സ്‌കൂൾ , ആദ്ധ്യാത്മികരുടെ മതകീയ ഹൈസ്‌കൂൾ , അയ്യൂബ് സ്‌കൂൾ എന്നിവിടങ്ങളിൽ പഠനം പൂർത്തിയാക്കി 1981-ൽ മർമാറ സർവകലാശാലയിലെ ധനതത്വശാസ്ത്ര-വാണിജ്യവിഭാഗത്തിൽ നിന്നാണ് എർദ്വാൻ ബിരുദം കരസ്ഥമാക്കിയത്. ഇസ്കെന്ദർ പാഷ എന്ന നക്ഷബന്ദിയ്യ സാഹോദര്യ സംഘത്തിൽ ആജീവനാന്ത അംഗമായി. പതിനെട്ടാമത്തെ വയസുമുതൽ അദ്ദേഹം രാഷ്ട്രീയപ്രവർത്തനത്തിലുൾപ്പെട്ടു.
ഇസ്‌ലാമികരാജ്യം എന്ന ആശയത്തിൽ കേന്ദ്രീകരിച്ചാണ് എർദ്വാൻ രാഷ്ട്രീയത്തിൽ പ്രവേശിച്ചത്. ഇസ്‌ലാമികവാദിയായ നെജ്മത്തിൻ എർബകാന്റെ വെൽഫെയർ പാർട്ടിയിൽ പ്രവർത്തിച്ച എർദ്വാൻ, 1994 മാർച്ചിൽ നടന്ന തദ്ദേശതിരഞ്ഞെടുപ്പിൽ ഇസ്താംബൂൾ നഗരസഭയിലേക്ക് വിജയിക്കുകയും നഗരസഭയുടെ മേയറാവുകയും ചെയ്തു.

എർദ്വാൻ മേയറായിരുന്ന കാലത്ത്, ഇസ്താംബൂളിൽ മുൻപത്തേതിനേക്കാളും മെച്ചപ്പെട്ട ഭരണം കാഴ്ച വച്ചു. നഗരത്തിന്റെ കടം പകുതിയായി കുറഞ്ഞു. ഒരു മരം നടൽ പദ്ധതിയിലൂടെ നഗരം കൂടുതൽ പച്ചപ്പുള്ളതാക്കി മാറ്റി. ലിഗ്നൈറ്റ് കൽക്കരിയുടെ ഉപയോഗം നിരോധിക്കുകയും ബസുകളിലും, സബ്‌വേകളിലു, ട്രാംലൈനിലും മർദ്ദിതപ്രകൃതിവാതകം ഉപയോഗിച്ച് നഗരത്തിലെ മലിനീകരണത്തോത് ഗണ്യമായി കുറച്ചു. ഭക്ഷ്യസബ്സിഡി നൽകിയതിലൂടെ സമൂഹത്തിൽ താഴെക്കിടയിലുള്ളവരുടെയും പിന്തുണ പിടിച്ചുപറ്റാൻ അദ്ദേഹത്തിനായി. മതേതരവാദികളായ മാദ്ധ്യമങ്ങൾ കിണഞ്ഞ് പരിശ്രമിച്ചിട്ടും നഗരഭരണത്തിൽ കാര്യമായ അഴിമതി കണ്ടെത്താനായില്ല.

1997 ഡിസംബറീൽ കുർദിഷ് മേഖലയിൽ നടത്തിയ ഒരു പ്രസംഗത്തിലൂടെ, മത-വംശീയവിദ്വേഷം പരത്തി എന്നാരോപിച്ച് 1998 ഏപ്രിലിൽ സ്റ്റേറ്റ് സെക്യൂരിറ്റി കോർട്ട് എർദ്വാനെ കുറ്റക്കാരനായി കണ്ടെത്തി. സെപ്റ്റംബറിൽ സുപ്രീം കോടതി അദ്ദേഹത്തെ പത്തുമാസത്തെ തടവുശീക്ഷക്ക് വിധിക്കുകയും, തിരഞ്ഞെടുപ്പുകളിൽ മത്സരിക്കുന്നതിൽ നിന്നും വിലക്കുകയും ചെയ്തു.

1998-ൽ വെൽഫെയർ പാർട്ടി നിരോധിക്കപ്പെട്ടതിനെത്തുടർന്ന് മറ്റു പാർട്ടിപ്രവർത്തകർക്കൊപ്പം എർദ്വാൻ വെർച്യൂ പാർട്ടിയിൽ അംഗമായി. 2001-ൽ വെർച്യൂ പാർട്ടി നിരോധിക്കപ്പെട്ടതോടെ രണ്ടായി പിളർന്ന പാർട്ടിയുടെ മിതവാദവിഭാഗത്തിന്റെ നേതൃസ്ഥാനത്തി. തുർക്കി പാർലമെന്റിൽ വെർച്യൂ പാർട്ടിക്കുണ്ടായിരുന്ന അംഗങ്ങളിൽ പകുതിയിലധികം ഉൾക്കൊണ്ട (99-ൽ 51) ഈ വിഭാഗം, ജസ്റ്റിസ് ആൻഡ് ഡെവലപ്മെന്റ് പാർട്ടി (എ.കെ. പാർട്ടി) എന്ന പേരിൽ സംഘടിപ്പിക്കപ്പെട്ടു. നെജ്മത്തിൻ എർബകാൻ നയിച്ച എതിർവിഭാഗത്തെ (ഫെലിസിറ്റി പാർട്ടി) 48 പാർലമെന്റംഗങ്ങൾ പിന്തുണച്ചിരുന്നു. എർദ്വാനു ശേഷം, അബ്ദുള്ള ഗുൽ ആയിരുന്നു ജസ്റ്റിസ് ആൻഡ് ഡെവലപ്മെന്റ് പാർട്ടിയിലെ (എ.കെ. പാർട്ടി) രണ്ടാമൻ.

2001 ഓഗസ്റ്റിൽ പാർട്ടിയുടെ അദ്ധ്യക്ഷനായി തിരഞ്ഞെടുക്കപ്പെട്ടതിനെത്തുടർന്ന്, എ.കെ. പാർട്ടി മതേതരത്വത്തെ മുറുകെപ്പിടിക്കുമെന്ന് എർദ്വാൻ പ്രഖ്യാപിച്ചു. മതത്തെ രാഷ്ട്രീയലക്ഷ്യങ്ങൾക്കായി ചൂഷണം ചെയ്യുന്നതിനെ എതിരാണെന്നും, മതേതരത്വം മതത്തിന് എതിരല്ലെന്നും കൂട്ടിച്ചേർത്തു.

1999 മുതൽ 2002 വരെ ഭരണത്തിലിരുന്ന ബുലന്ത് എജവിത്തിന്റെ നേതൃത്വത്തിലുള്ള മതേതരകക്ഷികളുടെ കൂട്ടുകക്ഷി സർക്കാരിന്റെ കാലത്തെ അഴിമതികളും, സാമ്പത്തികമാന്ദ്യവും മൂലമുണ്ടായ സർക്കാർ വിരുദ്ധജനവികാരം, എ.കെ. പാർട്ടിക്ക് ഗുണം ചെയ്തു. എജവിത് മന്ത്രിസഭ ഭൂരിപക്ഷം നഷ്ടപ്പെട്ട് പുറത്തായതിനു ശേഷം 2002 നവംബറിൽ നടന്ന തിരഞ്ഞെടുപ്പിൽ എ.കെ. പാർട്ടി വൻവിജയം കരസ്ഥമാക്കി. 34.3% ജനകീയവോട്ടുകൾ നേടിയ കക്ഷിക്ക്, 550-ൽ 364 പാർലമെന്റ് അംഗങ്ങളേയും ലഭിച്ചു. എർദ്വാന് തിരഞ്ഞെടുപ്പിൽ പങ്കെടുക്കുന്നതിൽ നിന്ന് ഭരണഘടനാക്കോടതിയുടെ ആജീവനാന്ത വിലക്കുണ്ടായിരുന്നതിനാൽ അബ്ദുള്ള ഗുൽ ആയിരുന്നു ആദ്യം പ്രധാനമന്ത്രിയായത്.

അബ്ദുള്ള ഗുൽ അധികാരത്തിലെത്തിയതോടെ എർദ്വാന്റെ രാഷ്ട്രീയവിലക്ക് നീക്കം ചെയ്തു. ഇക്കാലത്ത് സീർത്ത് പ്രവിശ്യയിലെ മൂന്നു പാർലമെന്റ് സീറ്റുകളുടെ തിരഞ്ഞെടുപ്പുഫലം, ഉന്നത തിരഞ്ഞെടൂപ്പുസമിതി റദ്ദാക്കിയതിനെത്തുടർന്ന് 2003 മാർച്ചിൽ നടന്ന ഉപതിരഞ്ഞെടുപ്പിൽ
എർദ്വാന് പാർലമെന്റിലേക്ക് മൽസരിക്കാൻ അവസരം ലഭിച്ചു. 84 ശതമാനം വോട്ട് നേടി അദ്ദേഹം വിജയിക്കുകയും ചെയ്തു. പാർലമെന്റിലെത്തിയ എർദ്വാന് പ്രധാനമന്ത്രിസ്ഥാനം നൽകുന്നതിന് ഗുൽ തൽസ്ഥാനം രാജി വക്കുകയും എർദ്വാനു കീഴിൽ രൂപീകരിക്കപ്പെട്ട പുതിയ മന്ത്രിസഭയിൽ വിദേശകാര്യമന്ത്രിയാകുകയും ചെയ്തു.
അധികാരമേറ്റതിനു ശേഷം തുർക്കിയുടെ യൂറോപ്യൻ യൂനിയനിലുള്ള സ്ഥിരാംഗത്വത്തിനു വേണ്ടി എർദ്വാൻ ശ്രമം തുടർന്നു. കുർദിഷ് അനുകൂലനിലപാടുകാരെ ശിക്ഷിക്കുന്നതിനായി മുൻപ് ഉപയോഗിക്കപ്പെട്ടിരുന്ന തീവ്രവാദവിരുദ്ധനിയമത്തിലെ കുപ്രസിദ്ധമായ എട്ടാം വകുപ്പ് ഒഴിവാക്കിയത് ഒരു പ്രധാനനിയമനിർമ്മാണമായിരുന്നു. ഇതോടൊപ്പം കുർദുകൾക്ക് സാംസ്കാരികാവകാശങ്ങളും, കുട്ടികൾക്ക് കുർദിഷ് പേരുകൾ ഇടാനും, കുർദിഷ് ഭാഷയിലുള്ള സ്വകാര്യ റേഡിയോ ടെലിവിഷൻ ചാനലുകൾക്കും അനുമതിയായി.

2003 ജൂലൈയിൽ നടപ്പാക്കിയ പരിഷ്കരണനടപടീ ഏറെ പ്രധാനപ്പെട്ടതായിരുന്നു. അതുവഴി സൈനികനേതൃത്വത്തിന് ഭൂരിപക്ഷമുള്ള നാഷണൽ സെക്യൂരിറ്റി കൗൺസിലിന്റെ നിർവഹണാധികാരങ്ങൾ ഇല്ലായ്മ ചെയ്തു. യൂറോപ്യൻ യൂനിയൻ മാനദണ്ഡപ്രകാരം അത് അങ്ങനെ ഒരു ഉപദേശകസമിതി മാത്രമായി.മതേതരവാദികളുമായുള്ള ഏറ്റുമുട്ടൽ ഒഴിവാക്കി ഉദാരമായ നയങ്ങൾ നടപ്പിലാക്കാനായെന്നതാണ് എർദ്വാന്റെ പ്രധാനപ്പെട്ട ഭരണനേട്ടം. ഉദ്യോഗസ്ഥതലത്തിലെ അഴിമതി കുറച്ചതിനൊപ്പം നാണയപ്പെരുപ്പം പതിനഞ്ചുവർഷത്തെ ഏറ്റവും താഴ്ന് നിലയിൽ എത്തിക്കുകയും ചെയ്തു. രാഷ്ട്രീയത്തടവുകാരെ വിചാരണ ചെയ്യുന്നതിന്‌സൈന്യം ഉപയോഗിച്ചിരുന്ന രാജ്യസുരക്ഷാക്കോടതി (സ്റ്റേറ്റ് സെക്യൂരിറ്റി കോർട്ട്) നിർത്തലാക്കുന്നതിനും, ഉന്നതവിദ്യാഭ്യാസ ബോർഡുകളിൽ നിന്നും റേഡിയോ ടെലിവിഷൻ സ്ഥാപനങ്ങളിൽ നിന്നും സൈന്യത്തിന്റെ പ്രതിനിധിയെ ഒഴിവാക്കുന്നതിനും ഉള്ള ഭരണഘടനാഭേദഗതി ഇക്കാലത്ത് പ്രസിഡണ്ട് അംഗീകരിച്ചു. തുടർന്ന് ശിക്ഷാനിയമവും പാർലമെന്റ് ഭേദഗതി ചെയ്തു. അത് ജനങ്ങളുടെ അഭിപ്രായസ്വാതന്ത്ര്യം വർദ്ധിപ്പിച്ചു. ഭരണകൂടത്തിന് പ്രാമുഖ്യം നൽകിക്കൊണ്ട് പൗരന്മാരെ ഭരണകൂടത്തിന്റെ സേവകർ ആയിക്കണ്ടിരുന്ന കമാൽ അത്താത്തുർക്കിന്റെ സ്റ്റേറ്റിസ്റ്റ് സമീപനത്തിന് അവസാനമായി. പൗരന്മാരുടെ സ്വകാര്യജീവിതത്തിൽ ഭരണകൂടം ഇടപെടുന്നതിൽ നിയന്ത്രണമായി.

എർദ്വാന്റെ ഭരണനേട്ടങ്ങൾ 2004 മാർച്ചിലെ തദ്ദേശതിരഞ്ഞെടുപ്പിൽ വ്യക്തമായി പ്രതിഫലിച്ചു. എ.കെ. പാർട്ടിയുടെ ജനപിന്തുണ 34 ശതമാനത്തിൽ നിന്നും 43 ശതമാനമായി വർദ്ധിച്ചു. ആകെയുള്ള 81 നഗരസഭകളിൽ 51-ഉം പാർട്ടി കരസ്ഥമാക്കി.

എർദ്വാൻ സർക്കാരിന്റെ ശക്തവും അഴിമതിമുക്തവുമായ ഭരണം, തുർക്കിയുടെ സമ്പദ്വ്യവസ്ഥ മെച്ചപ്പെടാൻ സഹായകമായി. തൊട്ടു മുൻവർഷങ്ങളിൽ നിന്നും വിഭിന്നമായി, 2004-ലെ മൊത്ത ആഭ്യന്തരോൽപ്പാദനം, 10 ശതമാനം വർദ്ധിക്കുകയും നാണ്യപ്പെരുപ്പം 9.3 ശതമാനമായി കുറയുകയും ചെയ്തു.സാമ്പത്തികരംഗം ഭദ്രമായതിനു ശേഷം, ഏറ്റവും പ്രധാനപ്പെട്ട കുർദിഷ് വംശീയപ്രശ്നത്തിലേക്ക് എർദ്വാൻ ശ്രദ്ധ ചെലുത്തി. 2005-ൽ എർദ്വാൻ നടത്തിയ ഒത്തുതീർപ്പുശ്രമത്തോട് കുർദിസ്താൻ വർക്കേഴ്സ് പാർട്ടി അനുകൂലമായി പ്രതികരിച്ചു.

യൂറോപ്യൻ യൂനിയനിൽ അംഗത്വത്തിനുള്ള നടപടിക്രമങ്ങളുടെ ഭാഗമായി, ദേശീയതലത്തിൽ തട്ടം വിലക്ക് ഒഴിവാക്കുമെന്നും, മദ്യവിമുക്തമേഖലകൾ രാജ്യമെമ്പാടും വ്യാപിപ്പിക്കുമെന്നുള്ള തന്റെ തിരഞ്ഞെടുപ്പുവാഗ്ദാനങ്ങളിൽ നിന്നും എർദോഗാൻ പിന്നോട്ടു മാറി. എന്നാൽ ഇത്തരം ഇസ്‌ലാമികവൽക്കരണനടപടികൾ എ.കെ. പാർട്ടിയുടെ തദ്ദേശീയഘടകങ്ങൾ വഴി നടപ്പാക്കാൻ അവരെ അധികാരപ്പെടുത്തുകയും ചെയ്തു. ഇസ്‌ലാമികവൽക്കരണത്തിനായി എ.കെ. പാർട്ടിക്ക് ഒരു ഗൂഢ അജണ്ടയുണ്ടെന്നും വളരെ സാവധാനം ലക്ഷ്യത്തിലേക്കടുക്കാനാണ് ലക്ഷ്യമിട്ടിരിക്കുന്നതെന്നും വിമർശനങ്ങളുണ്ട്. 




</doc>
<doc id="144787" url="https://ml.wikipedia.org/wiki?curid=144787" title="അൽനിക്കോ">
അൽനിക്കോ

ഇരുമ്പ്(Fe), അലുമിനിയം(Al), നിക്കൽ(Ni), കൊബാൾട്ട്(Co) എന്നിവ അടങ്ങുന്ന ഒരു ലോഹസങ്കരമാണ് അൽനിക്കോ (Alnico) .

സ്ഥിരകാന്തങ്ങൾ ഉണ്ടാക്കാൻ ഉപയോഗിക്കുന്നു



</doc>
<doc id="144792" url="https://ml.wikipedia.org/wiki?curid=144792" title="കൊയേഴ്സിവിറ്റി">
കൊയേഴ്സിവിറ്റി

കാന്തികസ്വഭാവം നഷ്ടപ്പെടുന്നതിനെ പ്രതിരോധിക്കാനുള്ള കഴിവാണ് കൊയേഴ്സിവിറ്റി(coercivity). ഇത് അളക്കാനായി B-H അനലൈസർ അല്ലെങ്കിൽ മാഗ്നറ്റോമീറ്റർ ഉപയോഗിക്കുന്നു. oersted, ampere/meter എന്നിവയാണ് കൊയേഴ്സിവിറ്റിയുടെ ഏകകങ്ങൾ ഉയർന്ന കൊയേഴ്സിവിറ്റിയുള്ള പദാർത്ഥങ്ങൾകൊണ്ട്(കഠിന ഫെറോമാഗ്നറ്റിക്) സ്ഥിരകാന്തങ്ങൾ ഉണ്ടാക്കുന്നു.
താഴ്ന്ന കൊയേഴ്സിവിറ്റിയുള്ള പദാർത്ഥങ്ങൾകൊണ്ട്(മൃദു ഫെറോമാഗ്നറ്റിക്) മൈക്രോവേവ് ഉപകരണങ്ങൾ, റിക്കോഡിംഗ് ഹെഡ്, ട്രാൻസ്ഫോമറുകൾ മുതലായവ ഉണ്ടാക്കുന്നു


</doc>
<doc id="144795" url="https://ml.wikipedia.org/wiki?curid=144795" title="സദൂക്യർ">
സദൂക്യർ

ബി.സി രണ്ടാം നൂറ്റാണ്ടു മുതൽ എ.ഡി 70 വരെയുള്ള കാലഘട്ടത്തിൽ യഹൂദമതത്തിൽ നിലനിന്നിരുന്ന ഒരു വിഭാഗമാണ് സദൂക്യർ അഥവാ സദുക്കായർ (ഇംഗ്ലീഷ്: Sadducees ,ഹീബ്രു: צדוקים‎‎ Tzedukim). സദൂക്യർ എന്ന വാക്കുണ്ടായത് ബി.സി പത്താം നൂറ്റാണ്ടിൽ ദാവീദിന്റെയും സോളമന്റെയും ഭരണകാലയളവിൽ മഹാപുരോഹിതനായിരുന്ന സാദോക്കുമായി ബന്ധപ്പെട്ടാണ് എന്ന് പല പണ്ഡിതരും അഭിപ്രായപ്പെടുന്നുണ്ട്. പരീശന്മാരെപ്പോലെ തന്നെ സദൂക്യരും യേശുവുമായി വിശ്വാസവിഷയങ്ങളിൽ തർക്കത്തിലേർപ്പെടുന്നത് സുവിശേഷങ്ങളിൽ കാണാമെങ്കിലും ഈ വിഭാഗങ്ങൾ പരസ്പരം ആശയപരമായ ശത്രുത പുലർത്തിയിരുന്നു. 

പരീശന്മാരിൽ നിന്നും വ്യത്യസ്തമായി സദൂക്യർ ആത്മാവിന്റെ അനശ്വരതയിലും പുനരുത്ഥാനത്തിലും വിശ്വസിച്ചിരുന്നില്ല. മോശയുടെ പുസ്തകങ്ങളിൽ (അഥവാ തോറയിൽ) എഴുതപ്പെട്ടിരിക്കുന്ന നിയമങ്ങൾ അതേപടി പാലിക്കണമെന്ന യാഥാസ്ഥിതിക മനോഭാവവും ലിഖിതനിയമങ്ങൾക്കപ്പുറമുള്ള പാരമ്പര്യങ്ങളുടെ തിരസ്കാരവും ഇവരുടെ പ്രത്യേകതകളായിരുന്നു. മോശയുടെ കാലഘട്ടത്തിൽ നൽകപ്പെട്ടിരുന്ന നിയമങ്ങൾക്ക് കാലാനുസൃതമെന്ന നിലയിലുള്ള നിർവചനങ്ങൾ പരീശഗുരുക്കന്മാരായിരുന്ന റബ്ബിമാർ നൽകിയിരുന്നതിനെ സദൂക്യർ എതിർക്കുകയും ദൈവദൂഷണമായി കരുതുകയും ചെയ്തിരുന്നു. സാമൂഹ്യമായി പരീശന്മാർ സാധാരണ യഹൂദരുടെ ഇടയിൽ സ്വാധീനം ഉറപ്പിച്ചിരുന്നെങ്കിൽ ധനികർ ഏറെയും സദൂക്യരോ സദൂക്യപക്ഷ ചായ്‌വ് ഉള്ളവരോ ആയിരുന്നു.

മോശെയുടെ നിയമത്തിനും ദേവാലയാരാധനയ്ക്കും പരമപ്രാധാന്യം കല്പിച്ച ഇവർ പൗരോഹിത്യത്തിലെ മേൽസ്ഥാനങ്ങൾ കൈയ്യടക്കി വച്ചിരുന്നു. അതിനൊപ്പം റോമൻ മേൽക്കോയ്മയുടെ പരിമിതികൾക്കുള്ളിൽ യഹൂദർക്കു ലഭിച്ചിരുന്ന സിവിൽ അധികാരങ്ങളും ഇവരുടെ നിയന്ത്രണത്തിൽ ആയിരുന്നു. യേശുവിന്റെ വിചാരണയിലും ശിക്ഷാവിധിയിലേക്കും നയിച്ച സംഭവങ്ങളിൽ മുഖ്യപങ്കുവഹിച്ചതായി പുതിയനിയമത്തിൽ പറയുന്ന മഹാപുരോഹിതൻ കയ്യഫായും അയാളുടെ അമ്മായിയപ്പനും പുരോഹിതപ്രമുഖനും ആയിരുന്ന ഹനാനും സദൂക്യരായിരുന്നു. ഇഹലോകത്തിനപ്പുറത്തുള്ള ശിക്ഷാസമ്മാനങ്ങളിൽ ആശവയ്ക്കാതിരിക്കുകയും ദേവാലയാരാധനയിലും നിയമനിഷ്ഠയിലുമൂന്നിയ ധാർമ്മികത സുസ്ഥിതിക്കു വഴിതെളിക്കുമെന്നു വിശ്വസിക്കുകയും ചെയ്ത സദൂക്യർ, ക്രി.വ.70-ൽ റോമാക്കാർക്കെതിരെയുള്ള യഹൂദകലാപത്തോടനുബന്ധിച്ച് യഹൂദദേശീയതയ്ക്കു നേരിടേണ്ടി വന്ന തിരിച്ചടിയേയും യെരുശലേമിലെ രണ്ടാം ദേവാലയത്തിന്റെ നാശത്തെയും തുടർന്ന് ക്ഷയിച്ച് തിരോഭവിച്ചു.

ഈ വിഭാഗത്തെക്കുറിച്ചുള്ള വിവരങ്ങൾക്ക് ഇന്ന് മുഖ്യമായും ആശ്രയിക്കാനുള്ളത്, താഴെപ്പറയുന്ന നാലു വിഭാഗം രേഖകളാണ്:- 


ഈ നാലു സ്രോതസ്സുകളും പ്രതിഫലിപ്പിക്കുന്നത് സദൂക്യരുടെ എതിർപക്ഷത്തു നിന്നുള്ള വീക്ഷണമാണ്. ഉദാഹരണത്തിന് ജോസെഫസ്, ദൈവവിധിക്കു വിധേയമായല്ലാതെ മനുഷ്യർ സ്വന്തം ഭാഗധേയങ്ങൾ സ്വയം നിർമ്മിക്കുന്നു എന്ന വിശ്വാസം സദൂക്യരുടേതും, ദൈവത്തിന്റേയും മനുഷ്യന്റേയും പങ്കാളിത്തത്തെക്കുറിച്ചുള്ള കൂടുതൽ സന്തുലിതമായ വീക്ഷണം ഫരീസേയരുടേതുമായി അവതരിപ്പിച്ചു. ഫരീസേയരെ അദ്ദേഹം ഉല്ലാസവന്മാരും സംസ്കാരസമ്പന്നരുമായും സദൂക്യരെ പരുക്കന്മാരും അപരിഷ്കൃതരുമായും ചിത്രീകരിച്ചു. സദൂക്യരേക്കുറിച്ച് അവർ തന്നെ അവശേഷിപ്പിച്ച രേഖകളൊന്നും നിലവിലില്ലാത്തതിനാൽ, അവരുടെ വിശ്വാസത്തെ അവർ സ്വയം എങ്ങനെ കണ്ടിരുന്നു എന്നറിയാൻ വഴിയൊന്നുമില്ല.

 "ദേവാലയവുമായി ബന്ധപ്പെട്ട എല്ലാ ഉന്നതന്മാരേയും പോലെ അയാളും ഒരു സദൂക്യനായിരുന്നു. കർക്കശമായ വിധികൾക്കു പേരുകേട്ടവരെന്ന് ഈ വിഭാഗത്തെ ജോസെഫസ് വിശേഷിപ്പിക്കുന്നു."


</doc>
<doc id="144796" url="https://ml.wikipedia.org/wiki?curid=144796" title="തവാ">
തവാ

ട്രയാസ്സിക് കാലത്തു നിന്നുമുള്ള ഒരു തെറാപ്പോഡ വിഭാഗം ദിനോസറാണ് തവാ.ന്യൂ മെക്സിക്കോയിൽ നിന്നും 2004 - ലാണ് ഭാഗികമായ ആദ്യ ഫോസിൽ കണ്ടു കിട്ടുന്നത്. തുടർന്ന് 2006-ൽ രണ്ടു മുഴുവൻ ഫോസിലുകൾ കണ്ടെത്തി.

അമേരിക്കയിലുള്ള പുഎബ്ലോൻ വംശജർ ആരാധിക്കുന്ന സൂര്യ ദേവന്റെ പേരാണ് തവാ.

ഇവ ജീവിച്ചിരുനത് ഏകദേശം 215-213 ദശലക്ഷം വർഷം മുൻപാണെന്ന് കണ്ടെത്തിയിട്ടുണ്ട് (അന്ത്യ ട്രയാസ്സിക്) .



</doc>
<doc id="144797" url="https://ml.wikipedia.org/wiki?curid=144797" title="ഇയോറാപ്റ്റർ">
ഇയോറാപ്റ്റർ

ഏറ്റവും പുരാതന ദിനോസറുകളുടെ വിഭാഗത്തിലുള്ള ഇരുകാലിയായ ദിനോസറാണ് ഇയോറാപ്റ്റർ. ദിനോസറുകളുടെ യുഗത്തിന് തുടക്കം കുറിക്കുന്ന വിഭാഗമാണിവ.

"ഇയോറാപ്റ്റർ ലുനെൻസിസ്" എന്ന ഇവയുടെ സ്പീഷിസ് നാമം നിലവിൽ വന്നത് രണ്ടു പദത്തിൽ നിന്നുമാണ്. ഉദിക്കുന്ന ചന്ദ്രൻ എന്നാണ് ഈ വാക്കിന്റെ അർത്ഥം. ആദ്യനാമം ഗ്രീക്ക് വാക്കായ eos/ηως ന്റെ അർത്ഥം ഉദിക്കുന്ന, അല്ലെങ്കിൽ പുലർച്ച എന്നാണ്. രണ്ടാമത്തെ ഭാഗമായ ലത്തീൻ പദം "ലുനെൻസിസിന്റെ" അർത്ഥം ചന്ദ്രന്റെ എന്നാണ്. ഇത് സൂചിപ്പിക്കുന്നത് ഇവയുടെ ഫോസ്സിൽ കണ്ടെത്തിയിട്ടുള്ള അർജന്റീനയിലെ‌ "വാലി ഓഫ് മൂൺ" എന്ന സ്ഥല നാമമാണ്.

ഇരുകാലിയായ ദിനോസറുകളുടെ വിഭാഗത്തിലാണെകിലും ഇവയെ തെറാപ്പോഡ വിഭാഗത്തിലല്ല ഇവയെ ഉൾക്കൊള്ളിച്ചിരിക്കുന്നത്, പകരം സൌരിശ്ച്യൻ എന്ന വിഭാഗത്തിലാണ് ഇവ.

ഇവ ജീവിച്ചിരുന്നത് ഏകദേശം 231.4 ദശലക്ഷം വർഷം മുൻപ് മധ്യ ട്രയാസ്സിക് കാലത്താണ് . ദിനോസറുകളുടെ ഉദയവും ഈ സമയത്ത് തന്നെയാണ്.



</doc>
<doc id="144799" url="https://ml.wikipedia.org/wiki?curid=144799" title="ബാറ്റിൽ: ലോസ് ആഞ്ചെലെസ്">
ബാറ്റിൽ: ലോസ് ആഞ്ചെലെസ്

2011 മാർച്ച് 11-ന് പുറത്തിറങ്ങിയ അമേരിക്കൻ ആക്ഷൻ-സയൻസ് ഫിക്ഷൻ ചിത്രമാണ് ബാറ്റിൽ: ലോസ് ആഞ്ചെലെസ്. ഇന്ത്യ ഉൾപ്പെടെയുള്ള രാജ്യങ്ങളിൽ "വേൾഡ് ഇൻവേഷൻ: ബാറ്റിൽ ലോസ് ആഞ്ചെലെസ്" എന്ന പേരിലാണ് ചിത്രം റിലീസ് ചെയ്തത്. ജൊനാതൻ ലീബസ്മാൻ സംവിധാനം ചെയ്ത ചിത്രത്തിൽ ആരോൺ എക്കാർട്, മിഷാൽ റോഡ്രിഗ്വസ്, മൈക്കൽ പെന, ബ്രിട്ഗെറ്റ് മൊയ്നഹാൻ, നെ-യോ എന്നിവർ പ്രധാന വേഷങ്ങൾ അവതരിപ്പിക്കുന്നു. രണ്ടാം ലോകമഹായുദ്ധത്തോടനുബന്ധിച്ചു നടന്ന ലോസ് ആഞ്ചെലെസ് വ്യോമ യുദ്ധത്തെ ആസ്പദമാക്കി നിർമിച്ചിരിക്കുന്ന ചിത്രത്തിൽ പക്ഷേ അന്യഗ്രഹ ജീവികളും അമേരിക്കൻ വ്യോമസേനയും തമ്മിലുള്ള യുദ്ധമാണ് വിഷയമാകുന്നത്. ലോസ് ആഞ്ചെലെസ് പശ്ചാത്തലമാക്കിയിരിക്കുന്ന ചിത്രം പക്ഷേ പൂർണ്ണമായും ലൂസിയാനയിലാണ് ചിത്രീകരിച്ചിരിക്കുന്നത്. കൊളംബിയ പിക്ചർസ് ചിത്രം പ്രദർശനത്തിനെത്തിക്കുന്നു.



</doc>
<doc id="144802" url="https://ml.wikipedia.org/wiki?curid=144802" title="സുവിശേഷങ്ങൾ">
സുവിശേഷങ്ങൾ

യേശുക്രിസ്തുവിന്റെ ജീവിതകഥയും പ്രബോധനങ്ങളും രേഖപ്പെടുത്തിയിരിക്കുന്ന ഗ്രന്ഥങ്ങളാണ് സുവിശേഷങ്ങൾ (ഇംഗ്ലീഷ്: Gospel,Good news) (ഗ്രീക്ക്: εὐαγγέλιον,യുവാൻഗേലിയോൻ). മാനവരാശിക്ക് ദൈവം നൽകുന്ന രക്ഷയുടെ സദ്‌വാർത്ത ഉൾക്കൊള്ളുന്നു എന്ന വിശ്വാസമാണ് ഈ ഗ്രന്ഥങ്ങൾ "സുവിശേഷങ്ങൾ" എന്ന പേരിൽ അറിയപ്പെടാൻ ഇടയാക്കിയത്. മത്തായി, മർക്കോസ്, ലൂക്കോസ്(ലൂക്കാ), യോഹന്നാൻ എന്നിവരുടെ പേരുകളിൽ അറിയപ്പെടുന്ന സുവിശേഷങ്ങൾ മാത്രമേ ക്രൈസ്തവ സഭകൾ ഔദ്യോഗികമായി അംഗീകരിച്ചിട്ടുള്ളൂ. പുതിയനിയമത്തിലെ ആദ്യ നാലു പുസ്തകങ്ങളായി ചേർത്തിരിക്കുന്ന ഈ രചനകൾ "കാനോനിക സുവിശേഷങ്ങൾ" എന്നറിയപ്പെടുന്നു. ക്രി.വ. 40-നും 95-നും ഇടയ്ക്കുള്ള കാലത്താണ് ഇവയുടെ രചന നടന്നതെന്ന് വിശ്വസിക്കപ്പെടുന്നു. 
ക്രൈസ്തവസഭയുടെ ആദിമഘട്ടത്തിൽ , ഏകദേശം മുപ്പതാണ്ടുകളോളം സുവിശേഷങ്ങളുടെ രചന നടത്തുവാൻ ആരും പരിശ്രമിച്ചിരുന്നില്ല. യേശുവിനെപ്പറ്റിയും അദ്ദേഹത്തിന്റെ ഉപദേശങ്ങളെപ്പറ്റിയും എഴുതി പ്രചരിപ്പിക്കുന്നതിനേക്കാൾ പ്രഘോഷണങ്ങളിലൂടെ കഴിയുന്നിടത്തോളം ജനങ്ങളെ അറിയിക്കുവാനാണ് അപ്പോസ്തോലന്മാരടക്കമുള്ള ക്രിസ്തുശിഷ്യർ ഉത്സാഹിച്ചിരുന്നതെന്നാണ് ഇതിനൊരു പ്രധാനകാരണമായി ചൂണ്ടിക്കാണിക്കപ്പെടുന്നത്. ക്രിസ്തുവിന്റെ രണ്ടാമത്തെ വരവ് ഉടനെ തന്നെ ഉണ്ടാകുമെന്ന പ്രതീക്ഷയും സുവിശേഷം അടുത്ത തലമുറകൾക്കായി രേഖപ്പെടുത്തിവെക്കേണ്ടതിന്റെ ആവശ്യകതയെപ്പറ്റി ആദിമസഭാപിതാക്കന്മാരെ അധികം ഉത്കണ്ഠാകുലരാക്കിയില്ല എന്നും അനുമാനിക്കുന്നുണ്ട്. കാരണം എന്തായാലും 'അപ്പോസ്തോലന്മാരുടെ ഉപദേശം കേട്ട്' സുവിശേഷം ഗ്രഹിക്കുന്ന പതിവായിരുന്നു ആദ്യകാലത്ത് സഭയിൽ നിലവിലിരുന്നതെന്ന് നടപടിപുസ്തകത്തിൽ നിന്നും പുതിയനിയമ ലേഖനങ്ങളിൽ നിന്നും മനസ്സിലാക്കുവാൻ സാധിക്കും.
എന്നാൽ ക്രിസ്തുവിന്റെ സഹചാരികളും പ്രവർത്തനങ്ങൾക്ക് ദൃക്‌സാക്ഷികളുമായിരുന്ന അപ്പോസ്തോലന്മാരുടെ കാലം കടന്നു പോവാറായപ്പോഴേക്കും സുവിശേഷം രേഖപ്പെടുത്തി വെയ്ക്കണമെന്ന ആഗ്രഹം സഭാപിതാക്കന്മാരുടെ ഇടയിൽ സംജാതമായി. മാത്രമല്ല, സഭ കൂടുതൽ പ്രദേശങ്ങളിലേക്ക് വളർന്നപ്പോൾ എല്ലായിടത്തും എത്തിച്ചേർന്ന് സുവിശേഷം പ്രസംഗിക്കുവാൻ അപ്പോസ്തോലന്മാർക്കും പ്രയാസം നേരിട്ടു. ഇതോടൊപ്പം ക്രിസ്തുവിന്റെ പുനരാഗമനം പ്രതീക്ഷിച്ചതു പോലെ ആസന്നമായിരിക്കില്ല എന്നുള്ള ചിന്തയും ഉയർന്നു വന്നു. ഇതൊക്കെയാണ് സുവിശേഷങ്ങൾ രചിക്കപ്പെടുവാനുള്ള കാരണങ്ങൾ. അപ്പോസ്തോലന്മാരുടെ ഓർമ്മക്കുറിപ്പുകളോ സമൂഹത്തിന്റെ വിശ്വാസസംഹിതകളോ ആയിട്ടാണ് സുവിശേഷങ്ങൾ രചിക്കപ്പെട്ടത്. ലൂക്കാ എഴുതിയ സുവിശേഷത്തിന്റെ ആമുഖഭാഗത്ത് 'ആദിമുതൽ കണ്ട സാക്ഷികളും വചനത്തിന്റെ ശുശ്രൂഷകന്മാരുമായവർ നമ്മെ ഭരമേല്പിച്ചതു പോലെ നമ്മുടെ ഇടയിൽ പ്രമാണിച്ചു വരുന്ന കാര്യങ്ങളെ ക്രമമായി എഴുതുവാനുള്ള' ശ്രമമാണ് തന്റേതെന്നു ഗ്രന്ഥകാരൻ സൂചിപ്പിച്ചിരിക്കുന്നു.
യേശുവിന്റെ പീഡാസഹനങ്ങളും മരണവും ഉത്ഥാനവും എല്ലാ സുവിശേഷങ്ങളിലെയും കേന്ദ്ര സംഭവങ്ങളാണ്. മത്തായിയും ലൂക്കോസും ഇതോടൊപ്പം യേശുവിന്റെ ബാല്യകാല വിവരണവും കൂട്ടിച്ചേർത്തിരിക്കുന്നു. 

ഒരേ വ്യക്തിയുടെ ജീവിതവുമായി ബന്ധപ്പെട്ട ഈ ഗ്രന്ഥങ്ങൾ തമ്മിൽ പരസ്പര ബന്ധവും സാമ്യങ്ങളുമുണ്ടെങ്കിലും അനേകം വ്യത്യാസങ്ങളും പ്രകടമാണ്. സാമ്യങ്ങൾ ഏറെയുള്ളത് ആദ്യത്തെ മൂന്ന് സുവിശേഷങ്ങളായ മത്തായി, മർക്കോസ്, ലൂക്കോസ് എന്നിവ തമ്മിലാണ് . യേശുവിന്റെ ജീവിതത്തിലെ സംഭവങ്ങളെ ഒരേ വിധത്തിലും ക്രമത്തിലും അവതരിപ്പിച്ചിട്ടുള്ള ഈ സുവിശേഷങ്ങളെ "സമവീക്ഷണസുവിശേഷങ്ങൾ" എന്നു വിളിക്കുന്നു. മൂന്നു സമാന്തര കോളങ്ങളിലായി ഇവയെ ചേർത്തു വെച്ച് ശ്രദ്ധിച്ചാൽ ഇവയുടെ ഉള്ളടക്കം ഒരേ ദിശയിൽ മുന്നേറുന്നതായി കാണാം. അതിനാൽ ഈ സുവിശേഷങ്ങളെ "സമാന്തരസുവിശേഷങ്ങൾ" എന്നും വിശേഷിപ്പിക്കാറുണ്ട്.

എന്നാൽ നാലാമത്തെ സുവിശേഷമായ യോഹന്നാൻ എഴുതിയ സുവിശേഷം ഘടനയിലും അവതരണത്തിലും വേറിട്ട് നിൽക്കുന്നു. "വചനം" മാംസരൂപം ധരിച്ചതിനെ സംബന്ധിച്ച പ്രതിപാദനത്തോടെ ആരംഭിക്കുന്ന ഈ സുവിശേഷത്തിൽ സമാന്തരസുവിശേഷങ്ങളിൽ നിന്ന് പ്രകടമായ ചില വ്യത്യാസങ്ങൾ ദർശിക്കാവുന്നതാണ്.

൧. പുതിയനിയമത്തിൽ ആദ്യമായി എഴുതപ്പെട്ട കൃതികളായ പൗലോസിന്റെ ലേഖനങ്ങളുടെ തന്നെ രചനക്ക് കാരണമായത് അദ്ദേഹവുമായി ബന്ധപ്പെട്ടിരുന്ന സഭകളിൽ അപ്രതീക്ഷിതമായി ഉടലെടുത്ത ഭിന്നതകൾ, വ്യാജോപദേശങ്ങൾ, ദുരാചാരങ്ങൾ തുടങ്ങിയവ ഉയർത്തിയ പ്രതിസന്ധികളായിരുന്നു.


</doc>
<doc id="144810" url="https://ml.wikipedia.org/wiki?curid=144810" title="സ്യു">
സ്യു

ലോകത്തിൽ ഇന്നു വരെ ലഭ്യമായതിൽ വച്ച് ഏറ്റവും നല്ലതും വലുതും പൂർണ്ണവുമായ റ്റിറാനോസോറസ് ഫോസിലാണ് സ്യു എന്ന വിളി പേരിൽ അറിയപ്പെടുന്നത് . 


</doc>
<doc id="144813" url="https://ml.wikipedia.org/wiki?curid=144813" title="ബാങ്കുവിളി">
ബാങ്കുവിളി

വിശ്വാസികൾ കൂട്ടമായി നിർവ്വഹിക്കേണ്ട നമസ്ക്കാരങ്ങൾ അവയുടെ സമയങ്ങളിൽ മസ്ജിദുകളിൽ നിന്നും അറിയിക്കുന്നതിനെയാണ് ആദാൻ അല്ലെങ്കിൽ ബാങ്ക് എന്ന് പറയുന്നത്. നമസ്ക്കാരം തുടങ്ങുന്നതിനും നിശ്ചിത സമയം മുൻപ് ആണ് ബാങ്കുവിളിക്കുന്നത്. പള്ളികളിൽ ബാങ്ക് വിളിക്കുന്നയാളാണ് മുഅദ്ദിൻ. നമസ്ക്കാരം തുടങ്ങുന്നതിന് തൊട്ടുമുൻപ് അക്കാര്യം അറിയിക്കുന്നതിനെ ഇക്കാമത്ത് എന്നാണ് പറയുന്നത്. 
മുഹമ്മദ് നബി മക്കയിൽ നിന്ന് മദീനയിലേക്ക് പലായനം ചെയ്ത് രണ്ട് വർഷം കഴിഞ്ഞാണ് ബാങ്ക് വിളിച്ച് നമസ്‌കാരസമയം അറിയിക്കുന്ന സമ്പ്രദായം ആരംഭിച്ചത്. ആയിരത്തിനാനൂറിലധികം കൊല്ലങ്ങളായി ലോകത്തിന്റെ വിവിധഭാഗങ്ങളിൽ മുഴങ്ങുന്ന ബാങ്കുവിളിയുടെ തുടക്കക്കാരൻ ബിലാൽ ഇബ്നു റബാഹ് എന്ന എത്യോപ്യൻ വംശജനായ കറുത്ത വർഗ്ഗക്കാരനാണ്. മദീനയിലെ മസ്ജിദുന്നബവിക്ക് മുകളിൽ കയറിനിന്നാണ് ബിലാൽ ആദ്യമായി ബാങ്ക് വിളിച്ചത്. അത് വരെ രണ്ട് മരപ്പലകകൾ പരസ്​പരം അടിച്ച് ശബ്ദമുണ്ടാക്കിയായിരുന്നു നമസ്‌കാരസമയം അറിയിച്ചിരുന്നത്. കാലാന്തരത്തിൽ ബാങ്ക്‌വിളി ദൂരസ്ഥലങ്ങളിൽ കേൾക്കാൻ ശബ്ദസാങ്കേതിക ഉപകരണങ്ങളുടെ സൗകര്യം ഉപയോഗിച്ച് തുടങ്ങി.

ബാങ്ക് വിളി കേൾക്കുന്നയാൾ ബാങ്കിന്റെ വാചകങ്ങൾ അതുപോലെ ഏറ്റുപറയേണ്ടതാണ്. എന്നാൽ ഹയ്യ അലസ്സലാത്ത്, ഹയ്യ അലൽ ഫലാഹ് എന്നിവ കേൾക്കുമ്പോൾ "ലാ ഹൗല വലാ കുവ്വത്ത ഇല്ലാ ബിലാഹ്" എന്നാണ് പറയേണ്ടത്. അതുപോലെ "അസ്സലാത്തു ഹയ്റും മിന നൗം" എന്ന വാചകം സുബഹിയുടെ ബാങ്കിൽ മാത്രം പറയാനുള്ളതാണ്. ബാങ്ക് വിളി കേൾക്കുന്നയാൾ ബാങ്കിന്റെ വാചകങ്ങൾ അതുപോലെ ഏറ്റുപറയേണ്ടതാണ്. എന്നാൽ ഹയ്യ അലസ്സലാത്ത്, ഹയ്യ അലൽ ഫലാഹ് എന്നിവ കേൾക്കുമ്പോൾ "ലാ ഹൗല വലാ കുവ്വത്ത ഇല്ലാ ബിലാഹ്" എന്നാണ് പറയേണ്ടത്. അതുപോലെ "അസ്സലാത്തു ഹയ്റും മിന നൗം" എന്ന വാചകം കേൾക്കുമ്പോൾ "സദഖ്ത ഒബറിർത"എന്നാണ് പറയേണ്ടത്. ഇത് സുബ്ഹിയുടെ ബാങ്കിൽ മാത്രം പറയാനുള്ളതാണ്.

ബാങ്കിനു ശേഷം ചൊല്ലേണ്ട ദുആ താഴെക്കാണും പ്രകാരമാണ്. 


</doc>
<doc id="144833" url="https://ml.wikipedia.org/wiki?curid=144833" title="ജസ്റ്റിസ് ആൻഡ് ഡെവലപ്മെന്റ് പാർട്ടി">
ജസ്റ്റിസ് ആൻഡ് ഡെവലപ്മെന്റ് പാർട്ടി

എ.കെ. പാർട്ടി എന്നറിയപ്പെടുന്ന ജസ്റ്റിസ് ആന്റ് ഡവലപ്മെന്റ് പാർട്ടി തുർക്കിയിലെ ഒരു പ്രധാന രാഷ്ട്രീയപ്പാർട്ടി ആണ്. റെജെപ് തയിപ് എർദ്വാനാണ് എ.കെ. പാർട്ടിയുടെ ചെയർമാനും സ്ഥാപക നേതാവും. 2001 ആഗസ്ത് 14-നാണ് ഈ പാർട്ടി രൂപീകൃതമായത്. പരമ്പരാഗതമായ ചിന്താഗതി പുലർത്തുന്ന ഈ പാർട്ടി എന്നാൽ തുറന്ന കമ്പോളവ്യവസ്ഥയേയും തുർക്കിയുടെ യൂറോപ്യൻ യൂണിയനിലേക്കുള്ള പ്രവേശനത്തെയും അനുകൂലിക്കുന്നു. 2007-ൽ തുർക്കിയിൽ നടന്ന തെരഞ്ഞെടുപ്പിൽ 46.6% വോട്ടും 341 സീറ്റുകളും നേടി എ.കെ. പാർട്ടി അധികാരത്തിലെത്തുകയുണ്ടായി. റെജെപ് തയിപ് എർദ്വാൻ ഇപ്പോൾ തുർക്കിയുടെ പ്രധാനമന്ത്രിയും എ.കെ. പാർട്ടിയുടെ മറ്റൊരു പ്രധാനപ്പെട്ട നേതാവായ അബ്ദുല്ല ഗുൽ തുർക്കിയുടെ പ്രസിഡന്റും ആണ്. 
നെജ്മത്തിൻ എർബകാന്റെ വെൽഫെയർ പാർട്ടിയിലൂടെയാണ് ഇന്നത്തെ ജസ്റ്റിസ് ആൻഡ് ഡെവലപ്മെന്റ് പാർട്ടിയിലെ ഏതാണ്ടെല്ലാ മുൻനിരപ്രവർത്തകരും രാഷ്ട്രീയത്തിലെത്തിയത്. തീവ്ര ഇസ്ലാമികനിലപാടുകളെടുത്തിരുന്ന വെൽഫെയർ പാർട്ടിയെ രാജ്യത്തിന്റെ മതേതരമൂല്യങ്ങൾക്കെതിരെ പ്രവർത്തിച്ചു എന്ന് വിലയിരുത്തി, 1998 ജനുവരിയിൽ തുർക്കിയിലെ ഭരണഘടനാക്കോടതി നിരോധിച്ചു. ഈ സമയത്ത് മിക്ക വെൽഫെയർ പാർട്ടി അംഗങ്ങളും, പുതുതായി രൂപീകരിക്കപ്പെട്ട വെർച്യൂ പാർട്ടിയിൽ പ്രവർത്തനമാരംഭിച്ചു.

2001-ൽ വെർച്യൂ പാർട്ടിയും നിരോധിക്കപ്പെട്ടതോടെ അംഗങ്ങൾ രണ്ടായി പിളർന്നു. റെജപ് തയിപ് എർദ്വാൻ, അബ്ദുള്ള ഗുൽ തുടങ്ങിയ വെർച്യൂ പാർട്ടിയിലെ മിതവാദി നേതാക്കളാണ് ജസ്റ്റിസ് ആൻഡ് ഡെവലപ്മെന്റ് പാർട്ടി രൂപീകരിച്ചത്. ഇതേ സമയം, നെജ്മത്തിൻ എർബകാന്റെ നേതൃത്വത്തിലുള്ള തീവ്രവിഭാഗം, ഫെലിസിറ്റി പാർട്ടിക്ക് രൂപം കൊടുത്തു.

ഇസ്ലാമികവാദി കക്ഷിയുടെ പിൻഗാമിയാണെങ്കിലും രൂപീകരണത്തിനു ശേഷം, ജസ്റ്റിസ് ആൻഡ് ഡെവലപ്മെന്റ് പാർട്ടി മതേതരസ്വഭാവത്തിലേക്ക് നീങ്ങി. 
2001 ഓഗസ്റ്റിൽ റജപ് തയിപ് എർദ്വാൻ പാർട്ടിയുടെ അദ്ധ്യക്ഷനായി തിരഞ്ഞെടുക്കപ്പെട്ടതിനെത്തുടർന്ന്, എ.കെ. പാർട്ടി മതേതരത്വത്തെ മുറുകെപ്പിടിക്കുമെന്ന് അദ്ദേഹം പ്രഖ്യാപിച്ചു. മതത്തെ രാഷ്ട്രീയലക്ഷ്യങ്ങൾക്കായി ചൂഷണം ചെയ്യുന്നതിനെ എതിർക്കുമെന്നും മതേതരത്വം മതത്തിന് എതിരല്ലെന്നും കൂട്ടിച്ചേർത്തു. ഇതിനു പുറമേ, യൂറോപ്യൻ യൂണിയനിലേക്കുള്ള പ്രവേശനം സുഗമമാക്കുന്നതിനു വേണ്ടി ബുലന്ത് എജവിത് സർക്കാർ 2002-ൽ കൊണ്ടുവന്ന പരിഷ്കരണനടപടികളെ എ.കെ. പാർട്ടി പിന്താങ്ങുകയും ചെയ്തു.

ബുലന്ത് എജവിത്തിന്റെ മതേതര കൂട്ടുകക്ഷി സർക്കാർ അധികാരത്തിലിരുന്ന 1999-2002 കാലയളവിലെ തുർക്കിയിലെ സാമ്പത്തികമാന്ദ്യവും വ്യാപകമായ അഴിമതിയും മൂലം പ്രതിപക്ഷത്തിരുന്ന വെർച്യൂ പാർട്ടിയുടെ ജനപിന്തുണ കാര്യമായി വർദ്ധിച്ചിരുന്നു. വെർച്യൂ പാർട്ടി പിളർന്നപ്പോൾ കൂടുതൽ ജനപിന്തുണ, മിതവാദിവിഭാഗമായ ജസ്റ്റിസ് ആൻഡ് ഡെവലപ്മെന്റ് പാർട്ടിക്ക് ലഭിച്ചു. മുൻപ് ഇസ്താംബൂളിന്റെ മേയറായി റജപ് തയിപ് എർദ്വാൻ കാഴ്ചവച്ച, അഴിമതിരഹിതമായ മികച്ച ഭരണം അതിന് മുതൽക്കൂട്ടായി. എജവിത്തിന്റെ കാലത്ത് തുർക്കിയുടെ യൂറോപ്യൻ യൂണിയനിലേക്കുള്ള പ്രവേശനം സാധ്യമാക്കുന്നതിനു വേണ്ടി നടത്തിയ നിയമനിർമ്മാണങ്ങളിലും ഭരണഘടനാഭേദഗതികളേയും എ.കെ. പാർട്ടി പിന്തുണച്ചു.

2002-ൽ ഭൂരിപക്ഷം നഷ്ടപ്പെട്ട് ബുലന്ത് എജവിത് സർക്കാർ പുറത്തായതിനെത്തുടർന്ന് നവംബർ 3-ന് നടന്ന തിരഞ്ഞെടുപ്പിൽ എ.കെ. പാർട്ടി വൻ മുന്നേറ്റം നടത്തി. 18 പാർട്ടികൾ മൽസരിച്ച ഈ തിരഞ്ഞെടുപ്പിൽ വെറും രണ്ടു കക്ഷികൾക്കു മാത്രമേ പാർലമെന്റംഗത്വത്തിനു വേണ്ട 10 ശതമാനം എന്ന കുറഞ്ഞ ജനപിന്തുണനേടാനായുള്ളൂ. എ.കെ. പാർട്ടി 34.3% വോട്ടുകൾ നേടിയപ്പോൾ രണ്ടാമതുവന്ന റിപ്പബ്ലിക്കൻ പീപ്പിൾസ് പാർട്ടിക്ക് 19.4% ആയിരുന്നു ലഭിച്ചത്. മറ്റു കക്ഷികളുടെ വോട്ട് ആനുപാതികമായി ഇരുകക്ഷികൾക്കും വീതിച്ചു നൽകിയതോടെ എ.കെ. പാർട്ടിക്ക് 364-ഉം , ആർ.പി.പി.ക്ക് 178 സീറ്റുകളും പാർലമെന്റിൽ ലഭിച്ചു. ബാകിയുള്ള 9 സീറ്റ് സ്വതന്ത്രർക്കായിരുന്നു. 2002-ലെ പാർലമെന്റ് തിരഞ്ഞെടുപ്പ് തുർക്കിയെ സംബന്ധിച്ചിടത്തോളം ഒരു രാഷ്ട്രീയഭൂകമ്പമായിരുന്നു. അഴിമതിയിൽ മുങ്ങിക്കുളിച്ച പരമ്പരാഗത രാഷ്ട്രീയപ്രഭുക്കളെ തൂത്തെറിഞ്ഞ്, അര നൂറ്റാണ്ടുകാലത്തെ അസ്ഥിരമായ കൂട്ടുകക്ഷിസർക്കാരുകൾക്ക് അത് വിരാമമിട്ടു.

രാഷ്ട്രീയവിലക്ക് നിലനിന്നിരുന്നതിനാൽ റജപ് തയിപ് എർദ്വാന് ഈ തിരഞ്ഞെടുപ്പിൽ മൽസരിക്കാനായിരുന്നില്ല. അതുകൊണ്ട് അബ്ദുള്ള ഗുൽ പ്രധാനമന്ത്രിയായി. അദ്ദേഹത്തിന്റെ നേതൃത്വത്തിൽ പാർലമെന്റ് നിരവധി പരിഷ്കരണനടപടികൾ കൈക്കൊണ്ടു. എർദ്വാന്റെ രാഷ്ട്രീയവിലക്കും ഈ സർക്കാർ ഒഴിവാക്കി. 2003 മാർച്ചിൽ സിർത്ത് പ്രവിശ്യയിൽ നടന്ന പാർലമെന്റ് ഉപതിരഞ്ഞെടുപ്പിൽ വിജയിച്ച് പാർലമെന്റിലെത്തിയ എർദ്വാൻ, അബ്ദുള്ള ഗുല്ലിൽ നിന്നും പ്രധാനമന്ത്രിസ്ഥാനം ഏറ്റെടുത്തു. എർദ്വാന്റെ പുതിയ സർക്കാരിൽ ഗുൽ വിദേശകാര്യമന്ത്രിയാകുകയും ചെയ്തു.

എർദ്വാൻ സർക്കാർ നടപ്പാക്കിയ പരിഷ്കാരങ്ങൾ മൂലം പാർട്ടിയുടെ ജനപിന്തുണ വീണ്ടും വർദ്ധിക്കുകയും 2004 മാർച്ചിലെ തദ്ദേശതിരഞ്ഞെടുപ്പിൽ എ.കെ. പാർട്ടിയുടെ ജനപിന്തുണ 34 ശതമാനത്തിൽ നിന്നും 43 ശതമാനമായി വർദ്ധിച്ചു. ആകെയുഌഅ 81 നഗരസഭകളിൽ 51-ഉം പാർട്ടി കരസ്ഥമാക്കി.

യൂറോപ്യൻ യൂനിയനിൽ അംഗത്വത്തിനുള്ള നടപടിക്രമങ്ങളുടെ ഭാഗമായി, പല ഇസ്ലാമികവൽക്കരണനടപടികളിൽ നിന്നും എ.കെ. പാർട്ടി പിന്നാക്കം നീങ്ങി കൂടുതൽ മിതവാദസ്വഭാവം പ്രകടിപ്പിച്ചു. എന്നാൽ ഇസ്ലാമികവൽക്കരണത്തിനായി എ.കെ. പാർട്ടിക്ക് ഒരു ഗൂഢ അജണ്ടയുണ്ടെന്നും വളരെ സാവധാനം ലക്ഷ്യത്തിലേക്കടുക്കാനാണ് ലക്ഷ്യമിട്ടിരിക്കുന്നതെന്നും വിമർശനങ്ങളുണ്ട്.

2002-ൽ അധികാരത്തിലേറിയപ്പോഴുണ്ടായ സാമ്പത്തികമാന്ദ്യം മറികടക്കുക, ശരാശരി 7% സാമ്പത്തികവളർച്ചാനിരക്ക് നേടുക, രാജ്യത്തെ ആളോഹരിവരുമാനം ഇരട്ടിക്കുക, നിയമങ്ങളും നിലവാരങ്ങളും പരിഷ്കരിച്ച് മനുഷ്യാവകാശം ജനാധിപത്യം ന്യൂനപക്ഷാവകാശങ്ങൾ തുടങ്ങിയവ വിപുലമാക്കുക തുടങ്ങിയ വൻ നേട്ടങ്ങൾ, എ.കെ. പാർട്ടി സ്വന്തമാക്കി. ചുരുക്കത്തിൽ എ.കെ. പാർട്ടി ഭരണം, കമാലിസ്റ്റ് സ്റ്റേറ്റിസത്തിന്‌ മരണമണീയായി. 

2007-ലെ തിരഞ്ഞെടൂപ്പ് മിത-ഇസ്ലാമികവാദികളൂം, മതേതരമൗലികവാദികളും തമ്മിൽ നേരിട്ടുള്ള മൽസരമായിരുന്നു. 80 ശതമാനം ജനങ്ങൾ പങ്കെടുത്ത തിരഞ്ഞെടൂപ്പിൽ, 46.7 ശതമാനം വോട്ട് നേടി (തൊട്ടുമുൻപത്തെ തവണത്തേതിനേക്കാൽ 12 ശതമാനം അധികം) എ.കെ. പാർട്ടി ബഹുദൂരം മുന്നേറീ. ആർ.പി.പി.ക്ക് 20.9 ശതമാനം വോട്ടായിരുന്നു ലഭിച്ചത്. വോട്ടുകൾ അധികം ലഭിച്ചെങ്കിലും ഇരുകക്ഷികൾക്കും പാർലമെന്റിൽ ലഭിച്ച സീറ്റുകളുടെ എണ്ണം കുറഞ്ഞു. നാഷണലിസ്റ്റ് ആക്ഷൻ പാർട്ടിക്കും (എം.എച്ച്.പി.) 10 ശതമാനം എന്ന കടമ്പ കടക്കാനായതിനാലാണ്‌ ഇത്. യഥാക്രമം 341, 103, 80 എന്നിങ്ങനെയായിരുന്നു ഈ കക്ഷികൾക്ക് പാർലമെന്റിൽ ലഭിച്ച സീറ്റുകൾ. എർദോഗാൻ തന്നെ പുതിയ സർക്കാരിനെ നയിച്ചു. ലിംഗവ്യത്യാസമില്ലാതെ ചെറുപ്പക്കാരെ പാർട്ടിയിലേക്ക് ആകർഷിക്കുന്നതിനും തട്ടം ധരിക്കുന്നുണ്ടോ എന്നത് കണക്കാക്കാതെ സ്ത്രീകളെ പാർട്ടിയുടെ നേതൃനിരയിലേക്ക്ക് ഉയർത്താനും എ.കെ. പാർട്ടിയുടെ നേതാക്കൾ നടത്തിയ ശ്രമമായിരുന്നു അവർക്ക് ലഭിച്ച മുന്തൂക്കത്തിന്റെ ആധാരം.

2007-ന്റെ തുടക്കത്തിൽ അബ്ദുള്ള ഗുല്ലിനെ പ്രസിഡണ്ട് സ്ഥാനത്തേക്ക് നാമനിർദ്ദേശം ചെയ്തതിനെ, മതേതരവാദികൾ എതിർക്കുകയും പ്രസിഡണ്ട് തിരഞ്ഞെടുപ്പ് റദ്ദാക്കപ്പെടുകയും ചെയ്തിരുന്നു. എന്നാൽ 2007-ലെ തിരഞ്ഞെടുപ്പിനു ശേഷം, സൈന്യത്തിന്റേയ്യും മതേതരവാദികളുടേയും എതിർപ്പിനെ മറീകടന്ന് 2007 ഓഗസ്റ്റ് 28-ന് നടന്ന തിരഞ്ഞെടുപ്പിൽ അബ്ദുള്ള ഗുൽ പ്രസിഡണ്ടായി തിരഞ്ഞെടൂക്കപ്പെട്ടു.


</doc>
<doc id="144836" url="https://ml.wikipedia.org/wiki?curid=144836" title="മാഡം ട്യുസോ വാക്സ് മ്യൂസിയം">
മാഡം ട്യുസോ വാക്സ് മ്യൂസിയം

ലണ്ടണിൽ സ്ഥിതി ചെയ്യുന്ന മെഴുകുപ്രതിമാ മ്യൂസിയമാണ് മാഡം ട്യുസോ വാക്സ് മ്യൂസിയം. ലോകത്തിലെ പ്രശസ്തരായ വ്യക്തികളുടെ മെഴുകുപ്രതിമകളാണ് ഇവിടെ സ്ഥാപിച്ചിരിക്കുന്നത്. 1835-ൽ മാരീ ട്യുസോ എന്ന ഫ്രഞ്ച് കലാകാരിയാണ് മ്യൂസിയം സ്ഥപിച്ചത്. ഈ മ്യൂസിയത്തിന്റെ ശാഖകൾ ലോകത്തെ പല പ്രമുഖ നഗരങ്ങളിലുമുണ്ട്.



</doc>
<doc id="144839" url="https://ml.wikipedia.org/wiki?curid=144839" title="കരിയിലക്കാറ്റുപോലെ">
കരിയിലക്കാറ്റുപോലെ

പി. പത്മരാജൻ‎ തിരക്കഥയെഴുതി സംവിധാനം ചെയ്ത 1986-ൽ പുറത്തിറങ്ങിയ മലയാളചലച്ചിത്രമാണ് കരിയിലക്കാറ്റുപോലെ. മോഹൻലാൽ, മമ്മൂട്ടി, റഹ്‌മാൻ, കാർത്തിക, ശ്രീപ്രിയ, ഉണ്ണിമേരി, ജലജ എന്നിവർ പ്രധാന കഥാപാത്രങ്ങളെ അവതരിപ്പിച്ചിരിക്കുന്നു.

സുധാകർ പി. നായറിന്റെ (മംഗളോദയം സുധാകർ) "ശിശിരത്തിൽ ഒരു പ്രഭാതം" എന്ന റേഡിയോ നാടകത്തെ ആസ്പദമാക്കി നിർമ്മിക്കപ്പെട്ട ചിത്രം, ഒരു പ്രസിദ്ധ ചലച്ചിത്രസംവിധായകന്റെ മരണവും അതിന്റെ അന്വേഷണവും പ്രമേയമാക്കുന്നു.

പ്രസിദ്ധ സിനിമാ സംവിധായകനായ ഹരികൃഷ്ണൻ (മമ്മൂട്ടി) തന്റെ വീട്ടിൽ കൊല്ലപ്പെട്ട നിലയിൽ കാണപ്പെടുന്നു. സംഭവസ്ഥലത്തു നിന്നും കിട്ടുന്ന തൂവാലയും ചപ്പലും കൊലപാതകി ഒരു സ്ത്രീയാണെന്ന നിഗമനത്തിലേക്ക് അന്വേഷണ ചുമതലയുള്ള ഡി വൈ എസ്ഇ പി അച്യുതൻകുട്ടിയെ (മോഹൻലാൽ) എത്തിക്കുന്നു. ഹരികൃഷ്ണന്റെ ഭാര്യയായ രാഗിണിയെയും (ജലജ), അദ്ദേഹം വളർത്തി കൊണ്ടുവന്ന സിനിമാനടിയെയും അച്യുതൻകുട്ടി ചോദ്യം ചെയ്യുന്നു. പക്ഷേ അവരിൽ നിന്നും പ്രത്യേകിച്ച് തുമ്പൊന്നും കിട്ടുന്നില്ല. ഹരികൃഷ്ണന്റെ ഡയറിയിൽ നിന്നും ചില കുറിപ്പുകളും ഒരു കത്തും ഒരു പഴയ ഫോട്ടോയും അച്യുതൻകുട്ടിക്കു ലഭിക്കുന്നു. അവ മുൻനിർത്തി നടത്തുന്ന അന്വേഷണത്തിൽ ഹരികൃഷ്ണന്റെ പഴയ കാമുകിയായ പാർവ്വതിയിലേക്ക് (ഉണ്ണിമേരി) സംശയം നീളുന്നു. പാർവതി ഇപ്പോൾ ഭഗിനിസേവാമയി എന്നാ പേരിൽ സന്യാസം സ്വീകരിച്ചു കഴിയുകയാണ്. അവരെ അറസ്റ്റ് ചെയ്യുന്നതോടെ അപ്രതീക്ഷിതമായ ചില വെളിപ്പെടുത്തലുകൾ നടക്കുന്നു. അച്യുതൻകുട്ടിയുടെ സഹോദരനായ അനിൽ കുമാറിന്റെ (റഹ്‌മാൻ) കാമുകിയായ ശില്പയും (കാർത്തിക), അവരുടെ അമ്മയായ തുളസിയും (ശ്രീപ്രിയ) ഈ കേസുമായി ബന്ധപ്പെടുന്നു. ഒടുവിൽ യഥാർത്ഥ പ്രതിയെ കണ്ടെത്തുമ്പോൾ അതിന് അച്യുതൻകുട്ടി കൊടുക്കേണ്ടി വന്ന വില വളരെ വലുതായിരുന്നു.


കരിയിലക്കാറ്റുപോലെ (1986)


</doc>
<doc id="144853" url="https://ml.wikipedia.org/wiki?curid=144853" title="സൺഫ്ലവർ ഗാലക്സി">
സൺഫ്ലവർ ഗാലക്സി

M 51 എന്ന ഗാലക്സി ഗണത്തിലെ വളരെ മനോഹരമായ ഒരു ഗാലക്സിയാണ് സൺഫ്ലവർ. ഭൂമിയിൽ നിന്ന് 37 പ്രകാശവർഷം അകലെ കിടക്കുന്ന ഇത് വിശ്വകദ്രു (Canis Venatici) എന്ന നക്ഷത്രഗണത്തിലാണ് കാണപ്പെടുന്നത്. 

ചാൾസ് മെസ്സിയറിന്റെ സുഹൃത്തായ പിയറി മഖെയിൻ എന്ന ജ്യോതിശാസ്ത്രജ്ഞൻ 1779 ജൂൺ 4നാണ് ഈ ഗാലക്സിയെ കണ്ടെത്തുന്നത്. അന്നേ ദിവസം തന്നെ മെസ്സിയർ അദ്ദേഹത്തിന്റെ കാറ്റലോഗിൽ 63-)മത്തെ ബഹിരാകാശവസ്തുവായി ഇതിനെ രേഖപ്പെടുത്തി. പത്തൊമ്പതാം നൂറ്റാണ്ടിന്റെ മധ്യത്തിൽ റോസ് പ്രഭു ഇതിന്റെ സ്പൈറൽ ഘടന കണ്ടെത്തി. ആദ്യമായി തിരിച്ചറിഞ്ഞ 14 സ്പൈറൽ ഗാലക്സികളിൽ ഒന്നാണിത്. 1971മെയ് മാസത്തിൽ സൺഫ്ലവർഗാലക്സിയിലൊരു സൂപ്പർനോവയെ കണ്ടെത്തി.


</doc>
<doc id="144860" url="https://ml.wikipedia.org/wiki?curid=144860" title="ടർബോസോറസ്">
ടർബോസോറസ്

റ്റിറാനോസോറിഡ് ജനുസിൽ പെട്ട ഒരു തെറാപ്പോഡ വിഭാഗം ദിനോസറുകളാണ്‌ ടർബോസോറസ്. റ്റിറാനോസോറസ് ആയി അടുത്ത ബന്ധം ഉണ്ട് ടർബോസോറസ്നു .ഒരു ഏഷ്യൻ ദിനോസർ ആയ ഇവയുടെ ഫോസ്സിൽ കണ്ടുകിടിയിടുളത് മംഗോളിയയിലും പിന്നെ ചൈനയിലും ആണ്.
പേരിന്റെ അർഥം പരിഭ്രമിപ്പിക്കുന്ന അല്ലെങ്കിൽ ഭയങ്കരമായ പല്ലി എന്നാണ് , ഗ്രീകിൽ നിന്നു തന്നെ ആണ് ഈ വാക്കും ταρβος/ടർബോ (പരിഭ്രമിപ്പിക്കുന്ന, ഭയങ്കരമായ) and σαυρος/സോറസ് (പല്ലി).

പല സ്പീഷീസുകളിലുഌഅ ടർബോസോറസ് ദിനോസറുകൾക്ക് തെളിവുകൾ കിട്ടിയിടുണ്ടെകിലും "ടി.ബാറ്റെർ" എന്ന ഒരിനത്തിനു മാത്രമേ ശാസ്ത്രലോകം അംഗീകാരം നൽകിയിയിട്ടുള്ളൂ. വടക്കേ അമേരികയിലുള്ള ഉള്ള റ്റിറാനോസാറസുകളുടെ ഏഷ്യൻ പതിപ്പ് മാത്രമാണെന്നാണ് ചില ശാസ്ത്രജ്ഞരുടെ നിഗമനം. ഇത് ശരിയായാൽ ഈ ജെനുസിന് നിലനിൽപ്പില്ല.

ചിത്രങ്ങൾ

വായിക്കാൻ .


</doc>
<doc id="144864" url="https://ml.wikipedia.org/wiki?curid=144864" title="പേത്തർത്താ">
പേത്തർത്താ

ക്രൈസ്തവർ അൻപതുനോമ്പാചരണത്തിന്റെ ആരംഭമായി നടത്തുന്ന ആഘോഷമാണ് പേത്തർത്താ. "വിടപറയൽ" എന്നാണ് ഈ വാക്കിന്റെ അർഥം. നിലവിലുള്ള എല്ലാ ആഘോഷങ്ങളോടും വിടപറഞ്ഞ് നോമ്പിന്റെ വിശുദ്ധിയിലേക്ക് പ്രവേശിക്കുന്നു എന്നതാണ് ഇതുകൊണ്ട് അർഥമാക്കുന്നത്. ക്രിസ്തു 40 രാവും 40 പകലും മരുഭൂവിൽ ഉപവസിച്ചതിന്റെ ഓർമ്മയ്ക്കായാണ് ക്രൈസ്തവസഭകൾ നോമ്പാചരിക്കുന്നത്. തുടർന്നുള്ള ഓശാന പെരുനാൾ, പീഡാനുഭവവും ചേർത്ത് ആകെ അൻപത് ദിവസമാണ് ഈ നോമ്പാചരണം. 


</doc>
<doc id="144866" url="https://ml.wikipedia.org/wiki?curid=144866" title="ഒരിടത്തൊരു ഫയൽവാൻ">
ഒരിടത്തൊരു ഫയൽവാൻ

പി. പത്മരാജൻ‎ രചനയും സംവിധാനവും നിർവഹിച്ച് 1981-ൽ പുറത്തിറങ്ങിയ മലയാളചലച്ചിത്രമാണ് ഒരിടത്തൊരു ഫയൽവാൻ. റഷീദ്, നെടുമുടി വേണു, ജയന്തി എന്നിവർ പ്രധാന കഥാപാത്രങ്ങളെ അവതരിപ്പിരിക്കുന്നു. പത്മരാജൻ സംവിധാനം ചെയ്ത രണ്ടാമത്തെ ചിത്രമാണിത്.

ഗോദയിലെ അജയ്യനായ ഒരു ഫയൽവാന്റെ ജീവിത പരാജയത്തിന്റെ കഥയാണ്‌ ഈ ചിത്രം. നിരൂപക ശ്രദ്ധ നേടിയ ഈ ചിത്രം കോലാലംപുർ, ഡാല്ലാസ് ഫിലിം ഫെസ്റ്റിവലുകളിൽ പുരസ്കാരങ്ങൾ നേടിയിട്ടുണ്ട് .

എവിടെ നിന്നോ ഒരു രാത്രി പുഴയും നീന്തി വന്ന ഫയൽവാൻ തയ്യൽക്കാരൻ മേസ്ത്രിയുടെ മേൽനോട്ടത്തിൽ ഗ്രാമത്തിൽ താമസമുറപ്പിക്കുന്നു. മേസ്ത്രി ഏർപ്പാടാക്കിക്കൊടുക്കുന്ന ഗുസ്തികളിൽ എതിരാളികളെയെല്ലാം തോൽപ്പിച്ചു ഫയൽവാൻ ഗ്രാമാവാസികൾക്കിടയിൽ നായക പരിവേഷം നേടുന്നു. പിന്നീട് ഗ്രാമത്തിലെ സുന്ദരിയായ ചക്കരയെ കല്യാണം കഴിക്കുകയും ചെയ്യുന്നു. പക്ഷേ ക്രമേണ ഗുസ്തിക്കാരാരും വരാതാവുകയും വരുമാനം കുറഞ്ഞു തുടങ്ങുകയും ചെയ്യുമ്പോൾ കണ്ടമാനം ഭക്ഷണം കഴിക്കുകയും പണിയൊന്നും എടുക്കാതെ സദാ കസർത്ത് ചെയ്യുകയും ചെയ്യുന്ന ഫയൽവാൻ മേസ്ത്രിക്കൊരു ബാദ്ധ്യതയാകുന്നു. തടിമിടുക്കുണ്ടെങ്കിലും അയാൾ ഒരു ഷണ്ഡനാണു എന്ന് അറിയുന്നതോടെ ചക്കരയും അയാളെ ഉപേക്ഷിക്കുന്നു. ഒടുവിൽ വന്നത് പോലെ എങ്ങോട്ടെന്നറിയാതെ ഫയൽവാൻ നടന്നകലുന്നു.





</doc>
<doc id="144867" url="https://ml.wikipedia.org/wiki?curid=144867" title="ആരോഗ്യനികേതനം">
ആരോഗ്യനികേതനം

ബംഗാളി സാഹിത്യകാരൻ താരാശങ്കർ ബന്ദോപാധ്യായയുടെ പ്രശസ്തമായ നോവലാണ് ആരോഗ്യനികേതനം. 1953-ൽ പ്രസിദ്ധീകരിക്കപ്പെട്ടു. ലോകസാഹിത്യത്തിലെ ഏറ്റവും നല്ല നോവലുകളിൽ ഒന്നായി വിലയിരുത്തപ്പെടുന്നു. ഇരുപതാം നൂറ്റാണ്ടിന്റെ ആദ്യപകുതിയിൽ ബംഗാളിൽ, കൽക്കത്തയിൽ നിന്നു നൂറുമൈൽ അകലെയുള്ള ദേവീപുരം എന്ന ഗ്രാമത്തിലാണ് നോവലിലെ കഥ നടക്കുന്നത്. `ജീവൻ മശായ്' എന്ന ആയുർവേദ ഡോക്ടറുടെ ബാല്യം മുതൽ മരണം വരെയുള്ള ജീവിതകഥയും അതിനെ പശ്ചാത്തലമാക്കി, ജീവന്റേയും മരണത്തിന്റേയും രഹസ്യങ്ങൾ തേടുന്ന രണ്ടു വൈദ്യവ്യവസ്ഥകളുടെ സംഘർഷഭരിതമായ മുഖാമുഖവുമാണ് നോവൽ ചിത്രീകരിക്കുന്നത്. 

`മശായ്'- യുടെ കഥയിലൂടെ ആയുർവേദവും, ജനകീയചികിത്സാവിധി എന്ന നിലയിലുള്ള അതിന്റെ സ്ഥാനം ക്രമേണ കയ്യടക്കിക്കൊണ്ടിരുന്ന അലോപ്പതിയും തമ്മിൽ നടക്കുന്ന സംഘട്ടനത്തിനൊപ്പം സ്വാതന്ത്ര്യാനന്തര ബംഗാളിലെ ഉൾനാടൻ ജനതയുടെ ജീവിതത്തേയും നോവലിൽ മനോഹരമായി ആവിഷ്കരിച്ചിരിക്കുന്നു. ടാഗോർ പുരസ്കാരവും സാഹിത്യ അക്കാദമി അവാർഡും ലഭിച്ചിട്ടുണ്ട്. നിലീന ഏബ്രഹാം 1961-ൽ ആരോഗ്യനികേതനം എന്ന പേരിൽ മലയാളത്തിലേക്കു പരിഭാഷപ്പെടുത്തി. ഹിന്ദി, ഗുജറാത്തി, മറാത്തി, പഞ്ചാബി, സിന്ധി, തമിഴ്, തെലുങ്ക്, ഉറുദു ഭാഷകളിലേക്കും വിവർത്തനം ചെയ്യപ്പെട്ടു.

ആരോഗ്യനികേതനം എന്ന ഗ്രന്ഥനാമം, ജീവൻ മശായ്‌-യുടെ ചികിത്സാലയത്തിന്റെ പേരാണ്. 80 വർഷം മുൻപ് അദ്ദേഹത്തിന്റെ പിതാവ് ജഗദ് ബന്ധു മശായ് പണിയിച്ച ആ സ്ഥാപനം, നോവലിന്റെ തുടക്കത്തിൽ ജീർണിച്ച് ഇടിഞ്ഞു പൊളിഞ്ഞ അവസ്ഥയിലെത്തിയിരുന്നു. 1950-ആം ആണ്ട് ശ്രാവണമാസത്തിൽ (ജൂലൈ-ആഗസ്ത്) വൃദ്ധനായ ജീവൻ മശായ്‌-യെ അവതരിപ്പിച്ചു തുടങ്ങുന്ന നോവൽ 1951 സെപ്തംബർ മാസം വരെയുള്ള കഥ പറയുന്നതിനൊപ്പം, മശായ്‌-യുടേയും ഗ്രാമത്തിന്റേയും പൂർവചരിത്രം അദ്ദേഹത്തിന്റെ സ്മരണകളിലൂടെ കാണിച്ചുതരുന്നു. 
യുവപ്രായത്തിൽ അപമാനകരമായ സാഹചര്യത്തിൽ പ്രേമഭാജനത്തെ നഷ്ടപ്പെട്ടതിൽ നിന്നുണ്ടായ വിഷാദം, ശിഷ്ടജീവിതം മുഴുവൻ ജീവൻ മശായ്-യെ പിന്തുടർന്നിരുന്നു. അതിനാൽ, ജീവിതത്തെയെന്ന പോലെ മരണത്തേയും ദൈവലീലയായി അദ്ദേഹം കൗതുകപൂർവം നോക്കി കണ്ടു. 'പരമാനന്ദമാധവ'-ന്റെ ഉപാസകനായിരുന്ന 'മശായ്', വൈദ്യശാസ്ത്രത്തെ മരണത്തോടുള്ള വെല്ലുവിളിയായി കണ്ടില്ല. നാഡീസ്പന്ദനം തൊട്ടറിഞ്ഞ് രോഗനിർണ്ണയം നടത്തുന്നതിൽ അദ്ദേഹം കൈവരിച്ചിരുന്ന അതിശയകരമായ വൈദഗ്ദ്ധ്യം നോവലിൽ ആവർത്തിച്ച് പ്രത്യക്ഷപ്പെടുന്നുണ്ട്. നാഡി പരിശോധിച്ച് രോഗിയുടെ മരണകാലം കൃത്യമായി പറയാൻ കഴിയാൻ പറ്റുന്നിടം വരെ വികസിച്ചിരുന്നു ഇക്കാര്യത്തിൽ അദ്ദേഹത്തിന്റെ കഴിവ്. സൃഷ്ടികർത്താവിന്റെ അന്ധ-ബധിരയും പിംഗളകേശിനിയുമായ മാനസപുത്രിയായി അദ്ദേഹം മൃത്യുവിനെ സങ്കല്പിച്ചു. രോഗികളുടെ നാഡിമിടിപ്പിൽ ചിലപ്പോഴൊക്കെ അദ്ദേഹം അവളുടെ കാലൊച്ച കേട്ടു. ഇതുമൂലം, "മരണം പ്രവചിക്കുന്ന വൈദ്യൻ" എന്ന ദുഷ്പേരു കിട്ടിയ അദ്ദേഹത്തെ ഉറ്റ സുഹൃത്ത് സേതാബ് അടക്കം, പലരും ഭയന്നിരുന്നു. ഒരേയൊരു മകന്റേയും, ഒടുവിൽ തന്റെ തന്നെയും മരണകാലം അദ്ദേഹം നാഡി തൊട്ടറിഞ്ഞു കൃത്യമായി പ്രവചിച്ചു.

ആയുർവേദവും അലോപ്പതിയും തമ്മിൽ നോവലിൽ പ്രകടമാകുന്ന സംഘർഷം തീക്ഷ്ണമാകുന്നത് ഗ്രാമത്തിൽ, പ്രദ്യോത് എന്ന യുവ അലോപതി ഡോക്ടർ പ്രാക്ടീസ് തുടങ്ങുന്നതോടെയാണ്. ആയുർവേദത്തെ ആദ്യം അവജ്ഞയോടെ വീക്ഷിച്ചിരുന്ന പ്രദ്യോത് ഒടുവിൽ ആ നിലപാടു മാറ്റുന്നുണ്ട്. അദ്ദേഹത്തിന്റെ ഭാര്യ മഞ്ജുവിനെ ബാധിച്ച കഠിനജ്വരത്തിന്റെ ചികിത്സയിൽ മാശായ്-യുടെ അറിവു പ്രയോജനപ്പെടുന്നു. മഞ്ജുവിന്റെ മുതുമുത്തച്ഛിയും 'മശായ്'-യുമായുള്ള അപ്രതീക്ഷിതമായ ഒരു കൂടിക്കാഴ്ചയ്ക്കു കൂടി അത് അവസരമൊരുക്കുന്നു. കൊടുംവാർദ്ധക്യത്തിന്റെ ചാപല്യങ്ങൾ കാട്ടി, മക്കൾക്കു ഭാരമായി കഴിഞ്ഞിരുന്ന അവർ, യൗവനത്തിൽ തന്നെ തിരസ്കരിച്ച കാമുമി മഞ്ജരിയാണെന്ന് മനസ്സിലാക്കുന്ന മശായ്, ആ തിരിച്ചറിവ് ആരുമായും പങ്കുവയ്ക്കുന്നില്ല. എങ്കിലും, പലതരം രോഗങ്ങളുടെ പിടിയിലായിരുന്ന മഞ്ജരിയുടെ നാഡിയും അദ്ദേഹം പരിശോധിച്ചു. അവർക്ക് മൂന്നു മുതൽ ആറുമാസം വരെ ആയുസ്സുണ്ടെന്നാണ് അദ്ദേഹം കണ്ടത്. മഞ്ജുവിന് ഒരു കുട്ടിയുണ്ടായിക്കണ്ടിട്ടു മരിക്കണമെന്ന ആശ അവർ അറിയിച്ചപ്പോൾ "പുനർജ്ജന്മത്തിൽ വിശ്വസിക്കുന്നില്ലേ, മഞ്ജുവിന്റെ വയറ്റിൽ നിങ്ങൾ തന്നെ കുഞ്ഞായിപ്പിറന്നാൽ അതല്ലേ കൂടുതൽ നല്ലത്" എന്നാണ് മശായ് പ്രതികരിച്ചത്. ആശകൾ വെടിഞ്ഞ് മരണത്തെ സന്തോഷപൂർവം സ്വീകരിക്കാനുള്ള മശായ്‌-യുടെ ഉപദേശം മഞ്ജരി സ്വീകരിച്ചു.

മഞ്ജരിയുമയുള്ള ആ കൂടിക്കാഴ്ച നടന്നു പുറത്തു വന്ന ഉടനെയുള്ള മശായ്‌-യുടെ ചിന്താലോകത്തെ നോവലിസ്റ്റ് വർണ്ണിക്കുന്നതിങ്ങനെയാണ്:

ആ കൂടിക്കാഴ്ച നടന്ന് നാലു മാസത്തിനകം സംഭവിക്കുന്ന ജീവൻ മശായ്‌-യുടെ തന്നെ മരണം ചിത്രീകരിച്ചാണ് നോവൽ സമാപിക്കുന്നത്. അതിന് ഏതാനും ദിവസങ്ങൾക്കു മുൻപു മജ്ഞരിയും മരിച്ചിരുന്നു.

പ്രേമത്തിൽ നേരിട്ട തിരസ്കാരത്തെ തുടർന്ന് ജീവൻ മശായ്-യ്ക്ക് പിതാവു തിടുക്കത്തിൽ കണ്ടെത്തിയ വധു 'അത്തർബൗ', നോവലിലെ ശ്രദ്ധേയമായ ഒരു കഥാപാത്രമാണ്. പതിവ്രതയെങ്കിലും, സ്നേഹിക്കപ്പെടാതെ നിവൃത്തികേടിൽ വിവാഹം ചെയ്യപ്പെട്ടവളാണു താനെന്ന അത്തർബൗവിന്റെ ചിന്ത, അവരുടെ ദാമ്പദ്യത്തിനു മേൽ എപ്പോഴും നിഴൽ വീഴ്ത്തി നിന്നു.

ഭാരതീയസാഹിത്യത്തിലെ ഏറ്റവും മഹത്തായ നോവൽ എന്ന് ആരോഗ്യനികേതനം വിശേഷിപ്പിക്കപ്പെട്ടിട്ടുണ്ട്. "എന്താണ് മൃത്യു" എന്ന ചോദ്യം അധൃഷ്യഗംഭീരമായ മുഴക്കത്തോടെ ഉണർത്തുന്ന രചന എന്ന്, മലയാളത്തിലെ സാഹിത്യചിന്തകനും പത്രപ്രവർത്തകനും ചരിത്രകാരനുമായ പി.കെ. ബാലകൃഷ്ണൻ ഇതിനെ വിശേഷിപ്പിക്കുന്നു. സാങ്കേതികമായ തികവിൽ ഇതിനെ ഫ്ലോബേറിന്റെ (Gustave Flaubert) "മദാം-ബോവറി'-യോട് താരതമ്യപ്പെടുത്തുന്ന അദ്ദേഹം, ഭാവഗാംഭീര്യത്തിലും ധ്വനിവൈചിത്ര്യത്തിലും ഇത് ദസ്തയേവ്സ്കിയുടെ "കരമസോവ് സഹോദരന്മാർ" എന്ന നോവലിനെ അനുസ്മരിപ്പിക്കുമെന്നും കരുതി. സംഭവക്രമങ്ങളുടെ ഗാംഭീര്യത്തിനും കഥാപാത്രങ്ങളുടെ വലിപ്പത്തിനും അപ്പുറം ഈ കൃതിയുടെ മഹത്ത്വത്തിന് അടിസ്ഥാനമായിരിക്കുന്നത് ജീവിതത്തേയും മരണത്തേയും കുറിച്ച് അതു തരുന്ന സമഗ്രമായ വീക്ഷണമാണെന്ന് എൻ.ഇ. സുധീർ ചൂണ്ടിക്കാട്ടിയിട്ടുണ്ട്. മരണം അതിൽ വിട്ടുമാറാത്ത ഒരു സാന്നിദ്ധ്യമായിരിക്കുന്നു. മരണത്തിന്റെ അനിവാര്യതയിലേക്കു യാത്ര ചെയ്യുന്നവരാണു നാമൊക്കെയെന്നുള്ള തിരിച്ചറിവ്, നമ്മെ മൃദുവായി പിടിച്ചുലയ്ക്കുന്നു. നോബൽസമ്മാന യോഗ്യമായ ഏതെങ്കിലും ഇന്ത്യൻ കൃതി സങ്കല്പിക്കാനൊക്കുമൊ എന്നു താൻ നിരന്തരം ചോദിച്ചപ്പോൾ, മലയാളത്തിലെ പ്രശസ്ത സാഹിത്യനിരൂപകൻ എം. കൃഷ്ണൻ നായർ ചൂണ്ടിക്കാട്ടിയത് ആരോഗ്യനികേതനം ആയിരുന്നെന്നും എൻ.ഇ. സുധീർ അനുസ്മരിക്കുന്നു.

ആരോഗ്യനികേതനത്തിന്റെ കഥ, അതേ പേരിൽ ബിജേയ് ബോസ് 1969-ൽ നിർമ്മിച്ച ഒരു ബംഗാളി ചലച്ചിത്രത്തിലും ആവിഷ്കരിക്കപ്പെട്ടിട്ടുണ്ട്. ശുഭേന്ദു ചാറ്റർജി, ഛായാ ദേവി, ബികാസ് റേ തുടങ്ങിയവരായിരുന്നു അതിലെ അഭിനേതാക്കൾ.


</doc>
<doc id="144874" url="https://ml.wikipedia.org/wiki?curid=144874" title="ആൽബെർട്ടൊ ഗ്രെനാഡൊ">
ആൽബെർട്ടൊ ഗ്രെനാഡൊ

ഒരു ജീവരസതന്ത്രജ്ഞനും, എഴുത്തുകാരനും ഒരു ശാസ്ത്രകാരനുമായിരുന്നു ആൽബെർട്ടൊ ഗ്രെനാഡൊ (ആഗസ്റ്റ് 8, 1922 – മാർച്ച് 5, 2011). ചെഗുവേരയൊടൊപ്പം സൈക്കിളിൽ ലാറ്റിൻ അമേരിക്ക ചുറ്റി സഞ്ചരിക്കുവാൻ അദ്ദേഹത്തിന്റെ സഹയാത്രികനായി ഒപ്പമുണ്ടായിരുന്നു. കൂടാതെ ക്യുബയിലെ സാന്റിയാഗോ സ്കൂൾ ഓഫ് മെഡിസിന്റെ സ്ഥാപകനുമാണ്.


</doc>
<doc id="144875" url="https://ml.wikipedia.org/wiki?curid=144875" title="അന്താരാഷ്ട്ര വനിതാദിനം">
അന്താരാഷ്ട്ര വനിതാദിനം

സ്ത്രീ ശാക്തീകരണത്തിന്റെ ഭാഗമായ ഒരു മികച്ച നാഴികക്കല്ലാണ് അന്താരാഷ്ട്ര വനിതാദിനാചരണം. ആരോഗ്യം, വിദ്യാഭ്യാസം, സാമ്പത്തികം, രാഷ്ട്രീയം, തൊഴിൽ, കുടുംബം തുടങ്ങിയ മേഖലകളിൽ സ്ത്രീ നേടിയ മുന്നേറ്റത്തിന്റെ ഓർമ്മപ്പെടുത്തൽ കൂടിയാണ് ഈ ദിവസം. 
ദേശത്തിന്റെ അതിരുകൾക്കപ്പുറത്ത്, ലോകമെമ്പാടുമുള്ള വനിതകൾക്കായി ഒരു ദിനം എന്ന ചിന്തയിൽ നിന്നാണ് വനിതാ ദിനാചരണം ഉരുത്തിരിഞ്ഞത്. അന്താരാഷ്ട്ര വനിതാദിനം (International women's day) എല്ലാ വർഷവും മാർച്ച് 8 ആം തീയതി ആചരിക്കുന്നു . 
ഈ ദിനത്തിന് ഒരുപാട് ചരിത്രനിമിഷങ്ങളുടെ ഓർമകൾ കൂട്ടുണ്ട്. സ്വന്തം ജോലിസ്ഥലത്തെ സൗകര്യങ്ങളും ജീവിതസാഹചര്യങ്ങളും മെച്ചപ്പെടുത്താനായി സ്ത്രീകൾ നടത്തിയ മുന്നേറ്റത്തിന്റെ പിൻബലവും, വ്യവസായ കുത്തകകളുടെ ആധിപത്യത്തിനുമേൽ വിയർപ്പും ശക്തിയും കൊണ്ട് സ്ത്രീകൾ വരിച്ച വിജയത്തിന്റെ കഥയും അവയിൽ പ്രധാനപ്പെട്ടവ. ഇരുപതാം നൂറ്റാണ്ടിന്റെ തുടക്കത്തിൽ വ്യാവസായിക വളർച്ചയിലേക്ക് കാലൂന്നിയിരുന്ന പല രാജ്യങ്ങളിലും കുറഞ്ഞ വേതനത്തിലും മോശപ്പെട്ട തൊഴിൽ ചുറ്റുപാടിലും ജീവിക്കേണ്ടിവന്ന സ്ത്രീകളുടെ കരളുറപ്പിന്റെ അനുസ്മരണമാണ് അന്താരാഷ്ട്ര വനിതാദിനമെന്ന ആശയത്തിന് പാതയൊരുക്കിയത്. യാഥാസ്ഥിക പുരുഷാധിപത്യ സമൂഹത്തിലെ പാർശ്വവൽക്കരിക്കപ്പെട്ട സ്ത്രീകളുടെ ശാരീരികവും, മാനസികവും, സാമൂഹികവുമായ ശാക്തീകരണം (Empowerment) ഇതിന്റെ ഭാഗമാണ്. ലിംഗസമത്വം (Gender Equality), ലിംഗനീതി തുടങ്ങിയ ആശയങ്ങൾ ഇതുമായി ബന്ധപെട്ടു ഉയർത്തിപ്പിടിക്കാറുണ്ട്. സ്ത്രീകളോടുള്ള വിവേചനവും (Discrimination) അതിക്രമങ്ങളും അവസാനിപ്പിക്കുക എന്നതും അന്താരാഷ്ട്ര വനിതാദിനാചരണത്തിന്റെ മുഖ്യ ലക്ഷ്യങ്ങളിൽ ഒന്നാണ്. 

1857 മാർച്ച്, 8 ന്, ന്യൂയോർക്കിലെ വനിതകൾ നടത്തിയ സമരവും പ്രക്ഷോഭവുമാണ് വനിതാദിനത്തിന് തുടക്കമായത് . തുണിമില്ലുകളിൽ ജോലിചെയ്തിരുന്ന ആയിരക്കണക്കിന് സ്ത്രീകൾ സംഘടിച്ച്, കുറഞ്ഞ ശമ്പളത്തിനെതിരായും ദീർഘസമയത്തെ ജോലി ഒഴിവാക്കുവാനും മുതലാളിത്തത്തിനുമെതിരെ വോട്ടുചെയ്യാനുമുളള അവകാശത്തിനുവേണ്ടിയും ആദ്യമായി സ്വരമുയർത്തിയപ്പോൾ അത് ചരിത്രത്തിന്റെ ഭാഗമാവുകയായിരുന്നു. പിന്നീട് ലോകവനിതാദിനമെന്ന ആശയം കടന്നുവന്നപ്പോൾ മാർച്ച് എട്ട് ഏകകണ്ഠമായി തിരഞ്ഞെടുക്കപ്പെടാനും കാരണം മറ്റൊന്നല്ല.

ഈ സമരാഗ്‌നി ലോകമാകെ പടരാൻ പിന്നീട് താമസമുണ്ടായില്ല. വരും വർഷങ്ങളിൽ ലോകത്തിന്റെ പല ഭാഗങ്ങളിലും സ്ത്രീകൾ അവരുടെ അവകാശങ്ങൾക്കായി ശബ്ദമുയർത്തുവാൻ ഇത് നിമിത്തമായി. അമേരിക്കയിൽ അമേരിക്കൻ സോഷ്യലിസ്റ്റ് പാർട്ടിയുടെ ആഹ്വാനപ്രകാരം 1909 ഫെബ്രുവരി 28 നാണ് ആദ്യവനിതാദിനാചരണം നടന്നത്. പത്തൊൻപതാം നൂറ്റാണ്ടിലും ഇരുപതാം നൂറ്റാണ്ടിന്റെ ആദ്യ ദശകങ്ങളിലും ന്യൂയോർക്കിൽ തങ്ങളുടെ അവകാശങ്ങൾക്കായി പോരാടിയ വനിതകളുടെ ഓർമക്കായിട്ടായിരുന്നു വനിതാദിനാചരണം.

അതിനെ തുടർന്ന് 1910 ൽ , കോപ്പൻഹേഗനിൽ നടന്ന രണ്ടാം സോഷ്യലിസ്റ്റ് ഇന്റർനാഷണലിന്റെ സമ്മേളനത്തിൽ വനിതാദിനം സാർവ്വദേശീയമായി ആചരിക്കണമെന്ന ആവശ്യമുയർന്നു. ജർമ്മനിയിലെ സോഷ്യൽ ഡെമോക്രാറ്റിക് പാർട്ടിയുടെ വനിതാ വിഭാഗം അദ്ധ്യക്ഷയും പിൽക്കാലത്ത് കമ്മ്യൂണിസ്റ്റ് നേതാവുമായ ക്ലാര-സെട്കിൻ ആണ് ഇതിനു മുൻകൈ എടുത്തത്‌. അന്ന് 17 രാജ്യങ്ങളിൽനിന്നുള്ള വനിതാ പ്രതിനിധികൾ പങ്കെടുത്ത സമ്മേളനത്തിൽ പങ്കുവെക്കപ്പെട്ട ഈ ആശയത്തിന് അപ്പോൾത്തന്നെ അംഗീകാരം നൽകി. തുടർന്ന് തൊട്ടടുത്ത വർഷം, 1911 മാർച്ച്‌ എട്ടിന്, അന്താരാഷ്ട്രതലത്തിൽ ഈ ദിനം പലരാജ്യങ്ങളിലും ആചരിച്ചു. ഇതനുസരിച്ച്,1911 മാർച്ച്‌ 19നു ജർമ്മനിയും സ്വിറ്റ്സർലാന്റുംഉൾപ്പെടെ ഉള്ള രാജ്യങ്ങൾ വനിതാദിനം ആചരിച്ചു. .

1917 മാർച്ച്‌ എട്ടിന് റഷ്യയിൽ നടത്തിയ വനിതാദിനപ്രകടനം , റഷ്യൻ വിപ്ലവത്തിന്റെ ഒന്നാം ഘട്ടമായി കണക്കാക്കപ്പെടുന്നു. റഷ്യയിൽ മാർച്ച് 8 ഇന്നും വിപുലമായി ആചരിക്കുന്നു, അവിടെ അത് പൊതു അവധി ദിവസവുമാണ് 1975-ലാണ് ഐക്യരാഷ്ട്ര സഭ മാർച്ച് എട്ട് അന്താരാഷ്ട്ര വനിതാദിനമായി പ്രഖ്യാപിച്ചത്.

ആദ്യകാലത്ത് സോഷ്യലിസ്റ്റുകളുടെ ഒരു പരിപാടിയായി രൂപംകൊണ്ട ഇത് ഇന്ന് രാഷ്ട്രീയഭേദമന്യേ ഒട്ടുമിക്കരാജ്യങ്ങളിലെയും ഔദ്യോഗിക പരിപാടിയായി വളർന്നു. അന്താരാഷ്ട്ര വനിതാദിനത്തോടനുബന്ധിച്ചു പല രാജ്യങ്ങളിലും വിവിധ ആചാര അനുഷ്ടാനങ്ങൾ രൂപം കൊണ്ടിട്ടുണ്ട്‌. ഇറ്റലിയിൽ, പുരുഷന്മാർ സ്ത്രീകൾക്ക് മഞ്ഞ മിമോസ പുഷ്പങ്ങൾ നൽകുന്നത് പതിവാണ്.</ref>. റഷ്യയിലും അൽബേനിയയിലും ചോക്ലേറ്റു കൂടി ഉപഹാരമായി കൊടുക്കാറുണ്ട് .

2010 ലെ അന്താരാഷ്ട്ര വനിതാ ദിനത്തോടനുബന്ധിച്ച്, അന്താരാഷ്ട്ര റെഡ്‌ക്രോസ് കമ്മിറ്റി (ഐസിആർസി) പലായനം ചെയ്ത സ്ത്രീകൾ അനുഭവിക്കുന്ന ബുദ്ധിമുട്ടുകൾ ശ്രദ്ധയിൽപ്പെടുത്തി. ഇന്നത്തെ സായുധ സംഘട്ടനങ്ങളുടെ ഗുരുതരമായ പ്രത്യാഘാതങ്ങളിലൊന്നാണ് ജനസംഖ്യയുടെ സ്ഥാനചലനം. ഇത് സ്ത്രീകളെ പലവിധത്തിൽ ബാധിക്കുന്നു.

2011 മാർച്ച്‌ എട്ടിന്, ലോകമെമ്പാടുമായി, 1600 സ്ഥലങ്ങളിൽ, അന്താരാഷ്ട്രവനിതാദിനം ഔദ്യോഗികമായി ആചരിക്കപ്പെട്ടു. ചൈന , റഷ്യ, വിയെറ്റ്നാം, ബൾഗേറിയ എന്നീ രാജ്യങ്ങളിൽ ദേശീയ അവധി അനുവദിക്കപ്പെട്ടു. വനിതാ ശാക്തീകരണ പ്രവർത്തനങ്ങൾ നൂറുവർഷം പിന്നിട്ടിട്ടും, സ്ത്രീ-പുരുഷ അസമത്വം നിലനിൽക്കുന്നതായി 82 ശതമാനം യൂറോപ്പ്യരും വിലയിരുത്തുന്നു . സ്ത്രീ-പുരുഷ വേതനത്തിലെ അന്തരം ഇല്ലാതാക്കണമെന്ന് 61 ശതമാനം പേർ ആവശ്യപ്പെടുന്നു. ശൈശവ വിവാഹ നിരോധനം, ഗർഭനിരോധനം, നിയമ വിധേയമായ ഗർഭച്ചിദ്രം ,സ്തനാർബുദം കണ്ടെത്താനുള്ള മമോഗ്രാം പരിശോധന, ആരോഗ്യരംഗത്തെ മറ്റു സാങ്കേതിക വളർച്ച എന്നിവ ഇക്കാലയളവിലെ വൻ നേട്ടങ്ങളാണെന്ന് മാർഗരെറ്റ് താചെർ എന്ന മഹതി അഭിപ്രായപ്പെടുന്നു. ഇവർ ലോകാരോഗ്യ സംഘടനയുടെ ഡയറക്റ്റർ ജനറലാണ്. 


</doc>
<doc id="144876" url="https://ml.wikipedia.org/wiki?curid=144876" title="സെന്റ് സെബാസ്റ്റ്യൻസ് സ്കൂൾ, കൂടരഞ്ഞി">
സെന്റ് സെബാസ്റ്റ്യൻസ് സ്കൂൾ, കൂടരഞ്ഞി

കോഴിക്കോടു ജില്ലയിലെ കൂടരഞ്ഞിയിൽ സ്ഥിതി ചെയ്യുന്ന ഒരു സർക്കാർ എയിഡഡ് വിദ്യാലയമാണ് സെന്റ് സെബാസ്റ്റ്യൻസ് ഹയർ സെക്കണ്ടറി സ്കൂൾ. ഒന്നാം തരം മുതൽ പന്ത്രണ്ടാം തരം വരെയുള്ള വിദ്യാർത്ഥികൾ ഇവിടെ പഠിക്കുന്നു.
ഫാ. ബർണാഡിൻ സി. എം. ഐ. യുടെ കീഴിൽ 1948-ൽ കൂടരഞ്ഞി സെന്റ് സെബാസ്റ്റ്യൻസ് എലമെന്ററി സ്കൂൾ സ്ഥാപിതമായി. മദ്രാസ് സർക്കാരിന്റെ കീഴിൽ ആരംഭിച്ച ഈ സ്കൂളിന്റെ പ്രഥമ ഹെട്മാസ്റ്റർ ശ്രീ. കെ. ഒ. പൗലോസ് ആയിരുന്നു. 1962-ൽ ഫാ. ബർത്തലോമിയോ സി. എം. ഐ. മാനേജരായിരിക്കുമ്പോൾ ഹൈസ്കൂളിന് അംഗീകാരം ലഭിക്കുകയും എൽ. പി. സ്കൂൾ വേർതിരിക്കപ്പെടുകയും ചെയ്തു. 1965-ൽ എസ്.എസ്.എൽ.സി.യുടെ ആദ്യ ബാച്ച് പുരത്തിറങ്ങി. 1998-ൽ ഈ ഹൈസ്കൂൾ ഹയർ സെക്കണ്ടറി സ്കൂളായി ഉയർത്തപ്പെട്ടു. 


</doc>
<doc id="144881" url="https://ml.wikipedia.org/wiki?curid=144881" title="കൂടരഞ്ഞി">
കൂടരഞ്ഞി

കോഴിക്കോട് ജില്ലയിലെ ഒരു ഗ്രാമമാണ് കൂടരഞ്ഞി. ജില്ലയുടെ കിഴക്കൻ മലയോര മേഖലയിലുൾപ്പെടുന്ന കൂടരഞ്ഞി തിരുവമ്പാടി നിയോജകമണ്ഡലത്തിന്റെ ഭാഗമാണ്‌.
കൂടരഞ്ഞിയിൽ കുടിയേറ്റം ആരംഭിക്കുന്നത് 1946 സെപ്തംബർ 24 ന് ആണ്. പനക്കച്ചാൽ മലമുകളിലും മറ്റും അതിനു മുമ്പ് ആദിവാസികൾ അധിവസിച്ചിരുന്നു. കൂടരഞ്ഞിയുടെ കുടിയേറ്റ ചരിത്രം സാഹസികരും, ദൃഢചിത്തരും ത്യാഗികളുമായ ഒരു ജനതയുടെ ആവേശം ജനിപ്പിക്കുന്ന കഥയാണ്. ഇരുവഞ്ഞിപ്പുഴയോട് കൂടിച്ചേരുന്ന പുഴയുടെ നീർതടപ്രദേശമായ കൂടരഞ്ഞിയുടെ പേർ വന്നത് അങ്ങനെയാണെന്ന് പഴമക്കാർ പറയുന്നു. 1948-ൽ 125 ഓളം കുടുംബങ്ങൾ കൂടരഞ്ഞി പ്രദേശത്ത് താമസിച്ചിരുന്നതായി ലഭ്യമായ രേഖകളിൽ കാണുന്നു. കുടിയേറ്റത്തിന്റെ ആദ്യ വർഷങ്ങളിൽ കർഷകർ മരക്കൊമ്പുകളിലുള്ള ഏറുമാടങ്ങളിൽ താമസിച്ചും മലമ്പനിയോടും കാട്ടുമൃഗങ്ങളോടും മല്ലടിച്ചും ജീവിത പോരാട്ടം തുടർന്നു. ആദ്യകാലത്ത് കർഷകരെ ജോലിക്ക് സഹായിച്ചിരുന്നത് മുക്കം, കുന്ദമംഗലം, അരീക്കോട് പ്രദേശങ്ങളിലെ കർഷക തൊഴിലാളികളായിരുന്നു. അറുപതുകളുടെ ആരംഭത്തോടെ മലപ്പുറം ജില്ലയുടെ വിവിധ ഭാഗങ്ങളിൽ നിന്നും എത്തിയ കർഷകത്തൊഴിലാളികൾ കൂടരഞ്ഞിയുടെ കാർഷിക പുരോഗതിക്ക് ആക്കം കൂട്ടി. ചിറ്റൂർ തുടങ്ങിയ പാലക്കാടൻ പ്രദേശങ്ങളിൽ നിന്ന് തൊഴിലാളികൾ എത്തിത്തുടങ്ങി. 

1948-ൽ കുടിയേറ്റ കർഷകർ ഒത്തുചേർന്ന് നിർമ്മിച്ച കൂടരഞ്ഞിയിലെ വി.സെബസ്റ്റ്യാനോസിന്റെ ദേവാലയമാണ് ആദ്യത്തെ പൊതുസ്ഥാപനം. 1962-ൽ കൂടരഞ്ഞി ഹൈസ്ക്കൂൾ ആരംഭിക്കുകയും, 1968-ൽ കൂടരഞ്ഞി സർവ്വീസ് സൊസൈറ്റി സർവ്വീസ് സഹകരണ ബാങ്കായി ഉയർത്തുകയും ചെയ്തു. 1970-72 കാലഘട്ടത്തിൽ ഗ്രാമത്തിൽ വൈദ്യുതി എത്തി. പഞ്ചായത്തിൽ ആദ്യം കൂമ്പാറയിലും പിന്നീട് കൂടരഞ്ഞിയിലും ബസ് സർവ്വീസ് ആരംഭിച്ചു. ഉരുൾപൊട്ടൽ, ശക്തിയായ കാറ്റ് തുടങ്ങിയ പ്രകൃതിക്ഷോഭങ്ങൾ മനുഷ്യനും കൃഷിക്കും ഇടക്കിടെ നാശം വിതച്ചിട്ടുണ്ട്. തമ്പുരാൻ കൊല്ലി മലയിടിച്ചിലും, നാലുപേരുടെ ജീവൻ അപഹരിച്ച 1991-ലെ പെരുമ്പുള ഉരുൾപൊട്ടലും, ഒരാളുടെ ജീവൻ അപഹരിച്ച 88-ലെ സ്രാമ്പി ഉരുൾപൊട്ടലും പഞ്ചായത്തിന്റെ ചരിത്രത്തിലെ മങ്ങാത്ത മുറിവുകളാണ്. മുമ്പ് വനഭൂമിയായിരുന്ന ഈ പ്രദേശം വെട്ടിത്തെളിച്ച് നെല്ലും മരച്ചീനിയും കൃഷി ചെയ്തു. കൂടാതെ മുരിക്കിൻ കാലുകൾ നാട്ടി കുരുമുളകും തെങ്ങ്, പ്ളാവ് തുടങ്ങിയവയും കൃഷി ചെയ്തു. ചിലയിടങ്ങളിൽ ഒന്നാ രണ്ടോ വിളവെടുപ്പിനുശേഷം ഇഞ്ചിപ്പുൽ കൃഷിക്കും പ്രചാരം ലഭിച്ചു. രാമച്ചകൃഷി 1960-കളിൽ വലിയ പ്രചാരം നേടി. അമ്പതുകളുടെ ഒടുവിലും അറുപതുകളിലും ഗ്രാമത്തിലെ കൃഷിക്കാരുടെ പ്രധാന വരുമാനമാർഗ്ഗം പുൽത്തൈലം, കുരുമുളക് എന്നിവയിൽ നിന്നുമായിരുന്നു. 1946 മുതൽ കൂടരഞ്ഞി പ്രദേശത്ത് സ്ഥിരവാസമുറപ്പിച്ച കുടിയേറ്റക്കാർ സ്ഥാപിച്ച സെന്റ് സെബാസ്റ്റ്യൻസ് എലിമെന്ററി സ്കൂളാണ് കൂടരഞ്ഞിയിലെ ആദ്യത്തെ വിദ്യാലയം. കൂമ്പാറയിൽ ആദിവാസികൾക്കുവേണ്ടി 1961-ൽ സ്ഥാപിച്ച ഗവ.ട്രൈബൽ സ്കൂളാണ് കൂടരഞ്ഞി പഞ്ചായത്തിലെ രണ്ടാമത്തെ വിദ്യാലയം. ആദിവാസികൾ അധികവും താമസിക്കുന്നത് കക്കാടം പൊയിൽ പ്രദേശത്താണ്. പുതിയൊരു ഗവ.എൽ.പി.സ്കൂൾ കക്കാടം പൊയിൽ ഇവിടുത്തെ നിവാസികൾക്ക് ലഭിക്കുകയുണ്ടായി. 1970-നു ശേഷം വന്ന ഗവൺമെന്റിന്റെ നിയമമനുസരിച്ച് സർക്കാർ സ്കൂൾ അനുവദിച്ചപ്പോൾ പൂവാറൻതോട്ടിലും, മണക്കടവിലും ഓരോ ഗവ.എൽ.പി.സ്കൂളുകൾ ലഭിക്കുകയുണ്ടായി. സർക്കാർ നയത്തിൽ വീണ്ടും മാറ്റം വന്നപ്പോൾ സ്വകാര്യ മേഖലയിൽ കൂടരഞ്ഞി പ്രദേശത്ത് വിദ്യാലയങ്ങളുണ്ടായി. 1946-ൽ കുടിയേറ്റ കർഷകർ താമസം തുടങ്ങിയ കൂടരഞ്ഞി ഗ്രാമപഞ്ചായത്തിൽ 25 വർഷങ്ങൾക്ക് ശേഷം 1971 ഡിസംബറിൽ ആദ്യമായി വൈദ്യുതി എത്തി. കൂടരഞ്ഞി സെന്റ് സെബാസ്റ്റ്യൻസ് പള്ളിയിലേക്കാണ് ആദ്യത്തെ കണക്ഷൻ നൽകിയത്. 
ഇവിടുത്തെ ജനങ്ങളിൽ മുസ്ളീങ്ങൾ, ഹിന്ദുക്കൾ എന്നിവരെ അപേക്ഷിച്ച് ക്രിസ്ത്യൻ മതവിഭാഗങ്ങൾ കൂടുതലാണ്. കൂടരഞ്ഞിപള്ളിയിലെ വിശുദ്ധ സെബാസ്ത്യാനോസിന്റെ തിരുനാൾ പ്രസിദ്ധമാണ്. മലബാർ കുടിയേറ്റ മേഖലകളിൽ ഏറ്റവും അധികം നാനാജാതി മതസ്ഥർ ഒത്തുചേരുന്നതും ജനുവരി 16 മുതൽ 20 വരെ നടക്കുന്ന കൂടരഞ്ഞിപള്ളി തിരുനാളിലാണ്. കൂടാതെ ശ്രീപോർക്കലി ഭഗവതിക്ഷേത്രത്തിലെ ഉത്സവം, ബാലഗോകുലം ശോഭയാത്ര, അയ്യപ്പൻ വിളക്ക് തുടങ്ങിയവ എല്ലാ വർഷവും നടത്തിവരുന്നു. എല്ലാ മുസ്ളീം മഹല്ലുകളുടേയും നേതൃത്വത്തിൽ നബിദിനം സമുചിതമായി ആഘോഷിച്ചുവരുന്നു. എല്ലാ മതവിഭാഗങ്ങളുടേയും ആഘോഷപരിപാടികളിൽ ജാതിമതചിന്തക്കതീതമായ അന്യോന്യ സഹകരണം ഉണ്ട്.
കോഴിക്കോട് നഗരത്തിൽ നിന്നും റോഡ് മാർഗ്ഗമായി 35 കിലോമീറ്റർ സഞ്ചരിച്ചാൽ കൂടരഞ്ഞി എത്തിച്ചേരാം. മുക്കം, തിരുവമ്പാടി, കൂമ്പാറ, തോട്ടുമുക്കം, പൂവാറൻതോട്, കക്കാടംപൊയിൽ, കോഴിക്കോട് എന്നിവിടങ്ങളിൽനിന്നും കൂടരഞ്ഞിയിലേക്ക് ബസ് സർവ്വീസുകൾ ഉണ്ട്.
മൊത്തമായി നോക്കുമ്പോൾ കൂടരഞ്ഞി ഒരു കാർഷിക മേഖലയാണ്: നെല്ല്, മരച്ചീനി, പയറുവർഗങ്ങൾ, കായ്കറികൾ, കിഴങ്ങുവർഗങ്ങൾ തുടങ്ങിയവയും റബ്ബർ, തെങ്ങ്, കുരുമുളക് എന്നീ നാണ്യവിളകളും നഗരാതിർത്തിക്കുള്ളിൽപോലും വ്യാപകമായി കൃഷി ചെയ്യപ്പെടുന്നു.


</doc>
<doc id="144883" url="https://ml.wikipedia.org/wiki?curid=144883" title="കാട്ടൂർ, പത്തനംതിട്ട ജില്ല">
കാട്ടൂർ, പത്തനംതിട്ട ജില്ല

കേരളത്തിലെജില്ലയായ പത്തനംതിട്ട ജില്ലയിലെ ചെറുകോൽ പഞ്ചായത്തിൽ സ്ഥിതിചെയ്യുന്ന ഒരു ഗ്രാമമാണ് കാട്ടൂർ. ഇത് കോഴഞ്ചേരിയിൽ നിന്നും റാന്നിയിലേക്ക് പോകുന്ന വഴിയിൽ പമ്പാനദിയുടെ കരയിൽ സ്ഥിതിചെയ്യുന്നു. കോഴഞ്ചേരിയിൽ നിന്നും 5 കിലോമീറ്റർ കിഴക്കായും റാന്നിയിൽ നിന്നും 9 കിലോമീറ്റർ പടിഞ്ഞാറായും ആണ് ഇതിന്റെ സ്ഥാനം.


</doc>
<doc id="144884" url="https://ml.wikipedia.org/wiki?curid=144884" title="കാട്ടൂർ, തൃശ്ശൂർ ജില്ല">
കാട്ടൂർ, തൃശ്ശൂർ ജില്ല

കേരളത്തിൽ തൃശ്ശൂർ ജില്ലയിൽ ഇരിങ്ങാലക്കുടയ്ക്കടുത്ത് സ്ഥിതി ചെയ്യുന്ന ഒരു ഗ്രാമമാണ് കാട്ടൂർ. 
ടി.വി.കൊച്ചുബാവ, അശോകൻ ചരുവിൽ എന്നി മലയാള കഥാകൃത്തുക്കളുടെ നാടാണ്.

2001 ലെ സെൻസസ് പ്രകാരം കാട്ടൂരിലെ ജനസംഖ്യ 17574 ആണ്. ഇതിൽ 8003 പുരുഷന്മാരും 9571 സ്ത്രീകളുമാണ്.


</doc>
<doc id="144889" url="https://ml.wikipedia.org/wiki?curid=144889" title="ഉമ്മു കുൽസും">
ഉമ്മു കുൽസും

ഈജിപ്ത്കാരിയായ അറബി സംഗീതജ്ഞയാണ് ഉമ്മു കുൽസും ( 1898-1975). ഗായിക, ഗാനരചയിതാവ്, അഭിനേത്രി എന്നീ നിലകളിൽ പ്രശസ്തയായിരുന്നു. "കിഴക്കിന്റെ നക്ഷത്രം" എന്നറിയപ്പെട്ടിരുന്ന ഈ വനിത, അറബി സംഗീത ചരിത്രത്തിലെ ഏറ്റവും പ്രശസ്ത ഗായിക എന്നു വിശേഷിക്കപ്പെട്ടിട്ടുണ്ട്
ഈജിപ്തിലെ ഡാകാലിയ പ്രദേശത്തു സാധാരണകുടുംബത്തിൽ ജനിച്ച ഉമ്മു കുൽസുമിന്റെ പിതാവ് ഒരു ഇമാം ആയിരുന്നു. പിതാവിന്റെ മേൽനോട്ടത്തിൽ ഖുർആൻ പാരായണം അഭ്യസിച്ച ബാലിക 12 വയസ്സായപ്പോഴേക്കും ഖുർആൻ ഹൃദസ്ത്മാക്കിയത്രേ. ബാല്യത്തിലെ തന്നെ സംഗീതാഭിരുചി തിരിച്ചറിഞ്ഞ പിതാവ് ഔപചാരികമായി സംഗീതം അഭ്യസിപ്പിക്കുകയും ചെയ്തു. നിരവധി പ്രശസ്ത സംഗീതജ്ഞരിൽ നിന്നും വാദ്യോപകരണ വിദഗ്ദരിൽ നിന്നും സംഗീതം അഭ്യസിച്ച ഉമ്മു കുൽസും ആദ്യമായി കൈറൊ മഹാനഗരത്തിലെത്തുന്നത് ഇരുപതാം വയസ്സിലാണ്. സംഗീതാസ്വാദനം ഉന്നതവർഗ്ഗ വിനോദമായിരുന്ന കാലത്ത് അവതരിച്ച ഉമ്മുകുൽസും അറബി സംഗീതാസ്വാദനം ജനകീയമാക്കിയതിൽ നിർണ്ണായക പങ്കു വഹിച്ചതായി കരുതപ്പെടുന്നു.1934ൽ റേഡിയൊ കയറൊ ആരംഭിക്കുന്നത് ഉമ്മു കുൽസുമിന്റെ ആലാപനത്തോടെയായിരുന്നു എന്നത് അവരുടെ ജനസമ്മിതിയുടെ തെളിവായി ചൂണ്ടികാട്ടുന്നു.

രാജ സദസ്സുകളിലും പ്രഭു കല്യാണങ്ങൾക്കും ഉമ്മുകുൽസുമിന്റെ ഗാനാലാപനം മഹിമചാർത്തിയിരുന്ന കാലം ഉണ്ടായിരുന്നെങ്കിലും രാജകുടുംബവുമായി ഇടഞ്ഞ ഗായിക തന്റെ വേരുകൾ തേടി സാധാരണ ജനങ്ങളിലേക്ക് മടങ്ങി.അറബ് ഇസ്രാഇൽ യുദ്ധകാലത്ത് യോദ്ധാക്കൾക്ക് വേണ്ടി പാട്ടെഴുതി ആലപിച്ചു കൊണ്ട് തന്റെ ജനകീയടിത്തറ ശക്തമാക്കി. ആ യോദ്ധാക്കളുടെ നേതാവായിരുന്ന ഗമാൽ അബ്ദുൽനാസ്സർ താമസിയാതെ രാജവാഴ്ക അവസാനിപ്പിച്ചു കൊണ്ട് ഇജ്പ്തിന്റെ പ്രസിഡ്ന്റ് ആയി സ്ഥാനമേറ്റു.ഉമ്മു കുൽസുമിന്റെ പ്രഖ്യാപിത ആരാധകനായിരുന്നു നാസ്സർ. രാജസദസ്സ്കളിൽ പാടിയിരുന്നവളെ വിപ്ലാവനന്തര സദസ്സുകളിൽ നിന്നും പദവികളിൽ നിന്നും വിലക്കണമെന്ന വാദം ഉയർന്നപ്പോൾനാസ്സർ കൊപിച്ചത്രേ. എന്ത് വിഡ്ഢിത്തമാണിത്. ജനങ്ങളെ നമ്മൾക്കെതിരിൽ തിരിക്കുന്ന തീരുമാനം എന്നു വിശേഷിപ്പിച്ചു കൊണ്ട് നാസ്സർ അതിനെ ഖണ്ഡിച്ചു. മാസത്തിലെ ആദ്യത്തെ വ്യാഴാഴ്ച പ്രക്ഷേപണം ചെയ്തിരുന്ന ഉമ്മുകുൽസുമിന്റെ സംഗീത പരിപാടി ശ്രവിക്കാൻ കൈറൊ മഹാനഗരത്തിലെ വാഹന ഗതാഗതം നിശ്ചലമാവുക പതിവായിരുന്നു എന്ന് പറയപ്പെടുന്നു. അറബ് ലോകത്തെ മറ്റ് പ്രദേശങ്ങളിലും സ്ഥിതി വ്യത്യസ്തമായിരുന്നില്ല.

സംഗീതത്തിൽ വ്യക്തിമുദ്ര പതിപ്പിക്കാൻ സാധിച്ച പ്രതിഭയാണ് ഉമ്മുകുൽസും. പ്രേമം, വിരഹം , മോഹഭംഗം എന്നിവയായിരുന്നു ഉമ്മു കുൽസു ഗാനങ്ങളിലെ പ്രധാന പ്രമേയങ്ങൽ.മൂന്നൊ നാലോ മണിക്കൂറുകൾ നീളുന്നതായിരുന്നു ഒരു സംഗീത സദസ്സ്. അതിലെ ആലപിക്കുന്നതാകട്ടെ രണ്ടൊ മൂന്നോ ഗാനങ്ങൾ മാത്രവും .മിക്ക സദസ്സുകളിലും ഉമ്മു കുൽസുമായിരുന്നു ഏക ആലാപക. പ്രായാധിക്യം ബാധിച്ചപ്പോൾ മൂന്നു മണിക്കൂറുണ്ടായിരുന്ന സദസ്സുകൾ രണ്ട് മണികൂറായി ചുരുങ്ങി.

1975ൽ 77ആം വയസ്സിൽ കാറപകടത്തിൽ മരിച്ചെങ്കിലും ഇന്നും അറബ് ലോകത്ത് ഏറ്റവും അനുസ്മരിക്കപ്പെടുന്ന കലാകാരിയായി ഉമ്മു കുൽസും തുടരുന്നു.





</doc>
<doc id="144896" url="https://ml.wikipedia.org/wiki?curid=144896" title="ഏറ്റുമാനൂർ കണ്ണൻ">
ഏറ്റുമാനൂർ കണ്ണൻ

പ്രശസ്തനായ ഒരു യുവ കഥകളിനടനാണ് ഏറ്റുമാനൂർ കണ്ണൻ. വേറിട്ട അഭിനയചാരുതയാണ് ഏറ്റുമാനൂർ കണ്ണനെ വ്യത്യസ്തനാക്കുന്നത്.കഥകളിയിലെ നൂതന സങ്കേതങ്ങൾക്ക്‌ തന്റേതായ ഒരു ഭാഷ്യം രചിക്കാൻ കണ്ണന് കഴിഞ്ഞിട്ടുണ്ട്. പച്ച വേഷങ്ങളാണ് (ധർമപുത്രർ, ഭീമൻ, അർജുനൻ, നളൻ, രുഗ്മാംഗദൻ, കൃഷ്ണൻ) കൂടുതലായി ചെയ്യാറുള്ളതെങ്കിലും കത്തി വേഷങ്ങളായ രാവണൻ, ദുര്യോധനൻ, കീചകൻ, നരകാസുരൻ എന്നീ വേഷങ്ങളിലും കണ്ണൻ തന്റെ പ്രാഗല്ഭ്യം തെളിയിച്ചിട്ടുണ്ട്. ഏറ്റുമാനൂർ കണ്ണന്റെ രുഗ്മാംഗദൻ പ്രസിദ്ധമാണ്. ഒരു കഥകളി നടൻ എന്ന നിലയിൽ മാത്രമല്ല, കഥകളിക്കു മുൻപായി ആടാൻ പോകുന്ന കഥ വിവരിച്ചു കൊടുക്കുന്നതിലും കണ്ണനുള്ള പ്രാഗല്ഭ്യം അംഗീകരിക്കപ്പെട്ടിട്ടുള്ളതാണ്. കഥകളിയിലെ കല്ലുവഴി സമ്പ്രദായം പിന്തുടരുന്ന കണ്ണൻ, ഇരുപത്തിരണ്ട് വർഷം കഥകളി അഭ്യസിച്ചിട്ടുണ്ട്.

1968 മാർച്ചു മാസം 25 ന് കോട്ടയം ജില്ലയിലെ ഏറ്റുമാനൂരിൽ പരമേശ്വരൻ മൂത്തതിന്റെയും, അമ്മിണിയുടെയും മകനായി കണ്ണൻ ജനിച്ചു. തന്റെ ഒൻപതാം വയസ്സ് മുതൽ കഥകളി സപര്യ ആരംഭിച്ച കണ്ണൻ, ഏറ്റുമാനൂർ ക്ഷേത്രത്തിലും പരിസര ക്ഷേത്രങ്ങളിലും കഥകളി നടക്കുമ്പോൾ കാണാൻ പോവുക പതിവായിരുന്നു. പ്രസിദ്ധ സിനിമാ നടനായിരുന്ന എസ്. പി. പിള്ള ഏറ്റുമാനൂരിൽ ഒരു കഥകളി വിദ്യാലയം ആരംഭിച്ചപ്പോൾ കണ്ണൻ അവിടെ ചേർന്നു. കലാനിലയം മോഹൻ കുമാർ ആയിരുന്നു അദ്ദേഹത്തിന്റെ ആദ്യ ഗുരു. കണ്ണന്റെ കഥകളിയോടുള്ള അഭിനിവേശം അടുത്തറിഞ്ഞ കെ.പി.സി. നമ്പൂതിരിപ്പാട് കണ്ണനെ മുഖാഭിനയം പഠിക്കാനായി പദ്മശ്രീ മാണി മാധവ ചാക്യാരുടെ അടുത്തേക്കയച്ചു. പിന്നീട് കലാമണ്ഡലത്തിൽ ചേർന്ന കണ്ണൻ കാലമണ്ഡലം വാസു പിഷാരടിയുടെ ശിഷ്യത്വത്തിൽ കഥകളി അഭ്യസിച്ചു. 
ലോസ് ആഞ്ചലസിലെ യൂണിവേഴ്സിറ്റി ഓഫ് കാലിഫോർണിയയുടെ ക്ഷണ പ്രകാരം ഏഷ്യ പസഫിക് പെർഫോർമൻസ് എക്സ്ചേഞ്ച് 2000 ഇൽ ഭാരതത്തിൽ നിന്നുള്ള പ്രതിനിധിയായി പങ്കെടുക്കുകയും അവിടെ വച്ച് ആധുനിക നാടക സങ്കേതങ്ങളെക്കുറിച്ച് പഠിക്കുകയും ചെയ്തു.

ചെറുപ്പം മുതൽ ധാരാളം അവാർഡുകൾ വാരികൂട്ടിയ ഏറ്റുമാനൂർ കണ്ണന് പി എസ് വി നാട്യ സംഘത്തിന്റെ കോട്ടക്കൽ കൃഷ്ണൻകുട്ടി നായർ എൻഡോവ്മെന്റ്റ് അവാർഡ്‌, കോട്ടയം കഥകളി ക്ലബ്ബിന്റെ മങ്കണം രാമപിഷാരടി അവാർഡ്‌, ആലപ്പുഴ കഥകളി ക്ലബ്ബിന്റെ ഗുരു ചെങ്ങന്നൂർ അവാർഡ്‌, എന്നിവ ലഭിച്ചിട്ടുണ്ട്. കൂടാതെ സുധീർ യുവ പുരസ്കാരവും അദ്ദേഹത്തെ തേടി എത്തിയിട്ടുണ്ട്.

മലയാള സാഹിത്യത്തിൽ ബിരുദാനന്തര ബിരുദവും, തീയേറ്റർ ആർട്സിൽ എം ഫിൽ ബിരുദവുമുള്ള കണ്ണന് കേരള സർവകലാശാലയിൽ നിന്നും കഥകളിയിൽ ഡോക്റ്റരേറ്റ് ലഭിച്ചിട്ടുണ്ട്. കലാമണ്ഡലം ഡീംഡ് യൂണിവേഴ്സിറ്റിയിൽ കഥകളി, കൂടിയാട്ടം, മോഹിനിയാട്ടം, എന്നീ ബിരുദാനന്തര ബിരുദ കോഴ്സുകളുടെ കോ ഓർഡിനേറ്റർ ആയി സേവനം അനുഷ്ഠിച്ചിട്ടുണ്ട്. കഥകളിയെ കൂടുതൽ ജനകീയമാക്കുവാനും സാധാരണ ജനങ്ങൾക്ക്‌ കഥകളിയെ കൂടുതൽ അടുത്തറിയാനും മുദ്രകളും മറ്റു അംഗ വിക്ഷേപങ്ങളും മനസ്സിലാക്കുവാനും ഉതകുന്ന സൂര്യാ ടിവിയിലെ " മുദ്രാവാങ്മയം" എന്ന പരിപാടി ഏറെ പ്രശംസ പിടിച്ചു പറ്റിയിട്ടുണ്ട്. കൂടാതെ അമൃത ടിവിയിൽ ഭഗവത് ഗീതയിലെ ഓരോ ശ്ലോകവും കഥകളി മുദ്രകളുപയോഗിച്ച് അരങ്ങിലവതരിപ്പിക്കപ്പെട്ട പരിപാടിയിൽ ഏറ്റുമാനൂർ കണ്ണൻ അഭിനയിച്ചിട്ടുണ്ട്. ഇവ രണ്ടും സാധാരണക്കാരായ ജനങ്ങൾക്കും കഥകളിയുടെ സങ്കേതങ്ങൾ എളുപ്പത്തിൽ മനസ്സിലാക്കാൻ സാധിക്കുന്ന രീതിയിലായിരുന്നു. ഇവ കൂടാതെ ദൂരദർശനിലെ "ആട്ടപെരുമ" എന്ന ഡോക്യുമെന്ററിയുടെ പിന്നിലും ശ്രീ ഏറ്റുമാനൂർ കണ്ണൻ പ്രവർത്തിച്ചിട്ടുണ്ട്. കൂടാതെ വില്യം ഷേക്സ്‌പിയരുടെ ഇംഗ്ലീഷ് നാടകങ്ങൾ കഥകളി രൂപത്തിൽ അവതരിപ്പിക്കപ്പെട്ടിട്ടുണ്ട്. 

ഇപ്പോൾ തിരുവനന്തപുരത്ത് പ്രവർത്തിക്കുന്ന കഥകളി ഇൻസ്റ്റിട്യൂഷൻ ആൻഡ് റിസർച്ച് സെന്ററിന്റെ സ്കൂൾ ഓഫ് തീയറ്റർ എക്സ്പ്രഷൻസിന്റെ ആർട്ടിസ്റ്റിക് ഡയരക്ടർ ആണ് ഏറ്റുമാനൂർ കണ്ണൻ. കൂടാതെ ന്യൂ ദൽഹിയിലെ നാഷണൽ സ്കൂൾ ഓഫ് ഡ്രാമയിൽ വിസിറ്റിങ്ങ് ഫാക്വൽട്ടി മെമ്പർ കൂടിയാണു കണ്ണൻ.

ശ്രീ ശ്രീ രവിശങ്കർ കേരളത്തിൽ എത്തിയപ്പോൾ നൂറ്റമ്പത് കഥകളി കലാകാരന്മാർ ഒരേ വേദിയിൽ ഒന്നിച്ചവതരിപ്പിച്ച നാട്യ വിസ്മയം എന്ന പരിപാടിയുടെ സംവിധാനം നിർവഹിച്ചതും ഏറ്റുമാനൂർ കണ്ണൻ ആയിരുന്നു.



</doc>
<doc id="144899" url="https://ml.wikipedia.org/wiki?curid=144899" title="മർദ്ദിത അച്ചുവാർപ്പ്">
മർദ്ദിത അച്ചുവാർപ്പ്

ദ്രവീകൃത ലോഹത്തെ ഉന്നതമർദം ചെലുത്തി അച്ചുകളിൽ കടത്തി യന്ത്രസാമഗ്രികളും മറ്റും വാർത്തെടുക്കുന്ന യാന്ത്രികപ്രക്രിയയെ മർദ്ദിത അച്ചുവാർപ്പ് എന്നു വിളിക്കുന്നു. കുറഞ്ഞ ദ്രവണാങ്കം ഉള്ള ലോഹങ്ങളും ലോഹസങ്കരങ്ങളും ആണ് ഈ നിർമ്മാണരീതിക്ക് കൂടുതൽ യോജിച്ചത്. ഉരുപ്പടിയുടെ പ്രതിലോമരൂപം മുദ്രണം ചെയ്തിരിക്കുന്ന അച്ചുകളുടെ ഉള്ളിലേക്ക് വളരെ സമ്മർദത്തിൽ (5000 കി. ഗ്രാം/ച.സെ.മീ.) ഉരുക്കിയ ലോഹം കയറ്റി അതിനെ ഖരരൂപത്തിലാക്കുന്നു.

ഈ നിർമ്മാണരീതി 20-ആം ശതകത്തിലെ കണ്ടുപിടിത്തമല്ലെങ്കിലും, മോട്ടോർവാഹനനിർമ്മാണത്തിലുണ്ടായ പുരോഗതിക്കുശേഷമാണ് ഇത് വർധമാനമായത്. രണ്ടാം ലോകയുദ്ധത്തിനുശേഷം ഈ രീതി മറ്റേതു വാർപ്പുരീതിയെക്കാളും കൂടുതൽ വികാസം നേടി. വളരെ ചെറുതും ലഘുവുമായ യന്ത്രസാമഗ്രികൾ മുതൽ 20-25 കി. ഗ്രാം വരെ ഭാരമുളള അലൂമിനിയം യന്ത്രഭാഗങ്ങൾവരെ ഈ രീതിയിൽ നിർമ്മിക്കപ്പെടുന്നു. വളരെ മിനുസത്തിലും കൃത്യമായ അളവിലും ഇവ നിർമ്മിക്കാൻ കഴിയുന്നതു കാരണം നിർമ്മാണാനന്തരം യാന്ത്രികമായ മിനുക്കുപണികൾ അധികം ചെയ്യാതെതന്നെ ഇവ ഉപയോഗിക്കാം. കൂടിയ നിർമ്മാണവേഗവും മികച്ച ശക്തിയും ഈ രീതിയുടെ സവിശേഷതകളാണ്.

എന്നാൽ യന്ത്രങ്ങളുടെയും, അച്ചുകളുടെയും ഭാരിച്ച വില ഈ രീതിക്കുള്ള അച്ചുവാർക്കലിന്റെ (die casting) ഒരു പ്രധാന ന്യൂനതയാണ്. ഇതുകാരണം വൻതോതിലുള്ള ഉത്പാദനത്തിൽ മാത്രമേ ഇത് ലാഭകരമാകൂ. ഉത്പന്നങ്ങളുടെ രൂപത്തിലും വലിപ്പത്തിലുമുള്ള പരിമിതികളാണ് മറ്റൊരു പ്രധാന ന്യൂനത. കുറഞ്ഞ ദ്രവണാങ്കമുള്ള ലോഹങ്ങൾ മാത്രമാണ് അച്ചുവാർക്കലിന് ഉപയോഗിച്ചുവന്നിരുന്നത്. എന്നാൽ പുതിയ ലോഹസങ്കരങ്ങളുടേയും മറ്റും പുരോഗതിമൂലം കൂടുതൽ ദ്രവണാങ്കമുളള ലോഹസങ്കരങ്ങളും അച്ചുവാർക്കലിന് ഉപയോഗിക്കാമെന്നായിട്ടുണ്ട്. നാകം, അലൂമിനിയം, മഗ്നീഷ്യം, ചെമ്പ്, കാരീയം, വെളുത്തീയം എന്നീ ലോഹങ്ങളും അവയുടെ സങ്കരങ്ങളുമാണ് വിപുലമായി അച്ചുവാർക്കലിന് ഉപയോഗിച്ചുവരുന്നത്. ഇവയിൽതന്നെ ഏറ്റവും പറ്റിയവ നാകവും നാകം പ്രധാനാംശമായിട്ടുള്ള ലോഹസങ്കരങ്ങളുമാണ്. ഇവ താരതമ്യേന വളരെ വേഗത്തിലും കുറഞ്ഞ ചെലവിലും കൃത്യതയോടും നിർമ്മിക്കാൻ കഴിയുന്നു. പിച്ചളലോഹസങ്കരങ്ങൾ കൊണ്ടുള്ള ഉത്പന്നങ്ങൾ വളരെ ശക്തിയുള്ളവയാണെങ്കിലും അവയുടെ ഉയർന്ന ദ്രവണാങ്കം അച്ചുകൾക്ക് പൊതുവേ ഹാനികരമാണ്. അച്ചിൽ വാർത്ത ഉത്പന്നങ്ങൾ ഏറ്റവും അധികം ഉപയോഗിക്കുന്നത് മോട്ടോർവാഹനവ്യവസായത്തിലാണ്. അലൂമിനിയം-മഗ്നീഷ്യം ലോഹസങ്കരങ്ങൾ അവയുടെ ഭാരക്കുറവു കാരണം വിമാനനിർമ്മാണത്തിൽ ധാരാളമായി ഉപയോഗിച്ചുവരുന്നു.

ലോഹത്തെ സമ്മർദം ചെലുത്തി കരു(mould)വിൽ നിർത്തുവാനുള്ള ഒരു ഇഞ്ചക്ഷൻ ഉപകരണവും അച്ച് തുറക്കുവാനും അടയ്ക്കുവാനുമുള്ള ഒരു പ്രസ്സും ഈ യന്ത്രങ്ങളുടെ അവശ്യഘടകങ്ങളാണ്. രണ്ടു രീതിയിലാണ് ഈ യന്ത്രങ്ങൾ പ്രവർത്തിക്കുന്നത്. 


ഈ വാർക്കൽ രീതിയിൽ പിസ്റ്റൺകൊണ്ടോ അവമർദിതവായുകൊണ്ടോ ലോഹം ഖരീഭവിച്ചുകഴിയുന്നതുവരെ അതിനെ കരുവിനുള്ളിൽ സമ്മർദം ചെലുത്തി നിർത്തുന്നു. വാർപ്പിരുമ്പുകൊണ്ടുള്ള സിലിണ്ടറും അതിൽ ചലിക്കുന്ന ഒരു പിസ്റ്റണും ലോഹം ഉരുക്കാനുളള സജ്ജീകരണങ്ങളുമാണ് ഈ യന്ത്രത്തിന്റെ പ്രധാന ഭാഗങ്ങൾ. പാർശ്വത്തിലുള്ള ദ്വാരം വഴിയാണ് ഉരുക്കിയ ലോഹം സിലിണ്ടറിൽ കയറുന്നത്. പിസ്റ്റൺ താഴുമ്പോൾ ഉരുക്കിയ ലോഹം സിലിണ്ടറിൽ നിന്നും ചഞ്ചു (nozzle) വഴിയായി അച്ചിനുള്ളിൽ കടക്കുന്നു. ലോഹം ഖരീഭവിച്ചു കഴിഞ്ഞ് പിസ്റ്റൺ ഉയർത്തുകയും പ്രസ്സിന്റെ തട്ടുകൾ അകറ്റി ഉത്പന്നം അതിന്റെ രണ്ടു ഭാഗങ്ങളിലുംനിന്നു വേർപെടുത്തി എടുക്കുകയും ചെയ്യാം.

താഴ്ന്ന ദ്രവണാങ്കമുള്ള കാരീയം, വെളുത്തീയം, നാകം എന്നീ ലോഹങ്ങളും അവയുടെ ലോഹസങ്കരങ്ങളുംകൊണ്ട് സാമഗ്രികൾ വാർത്തെടുക്കപ്പെടുന്നത് മേൽവിവരിച്ചതരം യന്ത്രത്തിലാണ്. എന്നാൽ കുറച്ചുകൂടി ഉയർന്ന ദ്രവണാങ്കമുള്ള അലൂമിനിയവും മറ്റു ലോഹങ്ങളും ലോഹസങ്കരങ്ങളും പിസ്റ്റണിന്റെ ചലനക്ഷമത നശിപ്പിക്കുന്നു. ആകൃതികൊണ്ട് അന്വർഥനാമാവായ "ഗൂസ് നെക്ക്" (Goose neck) എന്ന വിഭാഗത്തിൽപ്പെടുന്ന യന്ത്രം ഉപയോഗിച്ച് അലൂമിനിയവും അതിന്റെ സങ്കരങ്ങളും വാർത്തെടുക്കാൻ കഴിയുന്നു. മേൽവിവരിച്ച യന്ത്രവുമായി വളരെ വ്യത്യാസം ഇല്ലെങ്കിലും ഗൂസ് നെക്ക്യന്ത്രത്തിൽ പിസ്റ്റനുപകരം അവമർദിതവായു ഉപയോഗിച്ചാണ് സിലിണ്ടറിൽനിന്നും ലോഹം അച്ചിൽ കടത്തുന്നതും സമ്മർദം ചെലുത്തി നിർത്തുന്നതും. പക്ഷേ ഈ രീതിക്കും പല പോരായ്മകൾ ഉണ്ട്. ഉയർന്ന താപനില കാരണം ച. സെ.മീ.-ന് 40 കി. ഗ്രാമിലധികം സമ്മർദം താങ്ങാൻ സിലിണ്ടറിന് വിഷമമാണ്. അവമർദിതവായു ഉപയോഗിച്ച് ഉയർന്ന സമ്മർദാവസ്ഥയിൽ വേഗനിയന്ത്രണം വിഷമകരമാകുന്നതു കൂടാതെ ഖരീഭവിക്കുന്ന ലോഹത്തിൽ വായുകണങ്ങൾ കടന്നുകൂടി ഉത്പന്നത്തെ സുഷിരിതവും (porous) ദുർബലവും ആക്കുകയും ചെയ്യും. മാത്രമല്ല, ദ്രവരൂപത്തിലുള്ള അലൂമിനിയം യന്ത്രത്തിന്റെ ഇരുമ്പുഭാഗങ്ങളെ ലയിപ്പിക്കുന്നതിനാൽ വാർത്തുകിട്ടുന്ന ഉത്പന്നത്തിന്റെ ഭൌതികഗുണങ്ങൾ വ്യത്യസ്തമാകുകയും ചെയ്യുന്നു.

ഹോട്ട് ചേംബർ രീതിയിൽ ഉണ്ടാകുന്ന പല പോരായ്മകളും ഈ രീതിയിൽ ദൂരീകരിക്കപ്പെട്ടിരിക്കുന്നു. അലൂമിനിയത്തിനും അതിന്റെ സങ്കരങ്ങൾക്കും ഏറ്റവും അനുയോജ്യമായത് ഈ രീതിയാണ്. അച്ചിന്റെ രണ്ടു പാളികളും ചേർത്തുവച്ച് ബന്ധിച്ചശേഷം ഉരുകിയ ലോഹം സിലിണ്ടറിന് മുകളിലുള്ള ദ്വാരത്തിലൂടെ അകത്തു കടത്തുന്നു. അതുകഴിഞ്ഞ് പിസ്റ്റൺ ഉള്ളിലേക്ക് പ്രവർത്തിപ്പിക്കുമ്പോൾ ലോഹം അച്ചിനുള്ളിൽ കടക്കുന്നു. ലോഹം ഖരീഭവിക്കുന്നതുവരെ പിസ്റ്റൺ ആ നിലയിൽതന്നെ നിർത്തുന്നു. അതുകഴിഞ്ഞ് പിസ്റ്റൺ വെളിയിലേക്ക് ചലിപ്പിക്കുകയും അച്ചിന്റെ പാളികൾ അകറ്റി ഉത്പന്നം വേർപെടുത്തി എടുക്കുകയും ചെയ്യുന്നു.
കോൾഡ് ചേംബർ രീതി

ഈ നിർമ്മാണരീതിയിൽ ദ്രവരൂപത്തിലുള്ള അലൂമിനിയം ഏതാനും നിമിഷങ്ങൾ മാത്രമാണ് യന്ത്രത്തിന്റെ ഇരുമ്പുഭാഗങ്ങളുമായി സമ്പർക്കം പുലർത്തുന്നത്. അതുകൊണ്ട് അലൂമിനിയവും ഇരുമ്പും തമ്മിലുള്ള പ്രതിപ്രവർത്തനം ഉണ്ടാകുന്നില്ല. ജലശക്തികൊണ്ട് ചലിക്കുന്ന (hydra ulically actuated) പിസ്റ്റൺ മൂലം അനായാസമായി വേഗനിയന്ത്രണം സാധിക്കുന്നു. കരുവിലെ വായു അച്ചിലെ ചെറുസുഷിരങ്ങൾ വഴി പുറത്തു കടക്കാനും സുഷിരിതമാകാത്ത ഉത്പന്നം ഉണ്ടാക്കാനും ഇതു സഹായകമാണ്.

വാർക്കലിൽ ഉപയോഗിക്കുന്ന കടുത്ത സമ്മർദം നേരിടുവാൻതക്ക ഉറപ്പും ശക്തിയും അച്ചുകൾക്ക് ഉണ്ടായിരിക്കണം. രണ്ടു ഭാഗങ്ങളായാണ് അച്ച് ഉണ്ടാക്കുന്നത്. ഒരു ഭാഗം യന്ത്രത്തിന്റെ നിശ്ചലമായ തട്ടും (stationery platen) മറുഭാഗം ചലിപ്പിക്കാവുന്ന തട്ടും ആണ് (moveable platen). അച്ചിന്റെ പാളികൾ കൂട്ടിച്ചേർക്കുന്നതും തുറന്നു മാറ്റുന്നതും ചലിപ്പിക്കാവുന്ന തട്ട് ഉപയോഗിച്ചാണ്. നിശ്ചലമായ തട്ടിൽ ഘടിപ്പിച്ച അച്ചിലൂടെയാണ് ദ്രവരൂപത്തിലുള്ള ലോഹം കരുവിനുള്ളിൽ കടത്തുന്നത്. ചലിപ്പിക്കാവുന്ന തട്ടിലാണ് നിഷ്കാസനോപകരണം (ejector-mechanism) ഘടിപ്പിച്ചിരിക്കുന്നത്. ഖരീഭവിച്ച ലോഹോത്പന്നത്തെ അച്ചിൽ നിന്നും പുറംതള്ളുന്നത് ഈ ഉപകരണമാണ്.

വാർപ്പുരുക്കുകൊണ്ടോ സങ്കര-ഉരുക്കുകൊണ്ടോ (alloy-steel) ആണ് സാധാരണ അച്ചുകൾ ഉണ്ടാക്കുന്നത്. അച്ചിൽ വാർക്കാൻ ഉദ്ദേശിക്കുന്ന ലോഹത്തെയും പ്രവർത്തക താപനിലയെയും (operating temperature) ആശ്രയിച്ചാണ് അച്ചു നിർമ്മാണത്തിന് ഏതുതരം ഉരുക്കാണ് ഉപയോഗിക്കേണ്ടത് എന്ന് തീരുമാനിക്കുക. അലൂമിനിയം ലോഹസങ്കരങ്ങൾ വാർക്കാൻ ഉപയോഗിക്കുന്ന അച്ചുകൾ, "ക്രോം-ടങ്സ്റ്റൻ" (chrime-tungsten) അല്ലെങ്കിൽ "ക്രോം-മോളിബ്ഡിനം" (chrome-moly bdenum) വിഭാഗത്തിലുള്ള അച്ച്-ഉരുക്ക് (die -steel) കൊണ്ടാണ് നിർമ്മിക്കുന്നത്.

ലോഹം സമ്മർദപൂർവം അച്ചിൽ കടത്തുമ്പോൾ അച്ചിനുള്ളിലുള്ള വായു പുറത്തു കളയേണ്ടത് ഏറ്റവും ആവശ്യമാണ്. ഇതിനായി കരുവിൽനിന്ന് അച്ചിന്റെ ബാഹ്യഭാഗത്തേക്ക് നിരവധി ദീർഘ സുഷിരങ്ങൾ ഉണ്ടാക്കിയിരിക്കും. അച്ചിന്റെ രണ്ടു ഭാഗങ്ങളും ചേർത്തുവയ്ക്കുമ്പോൾ പരസ്പരം ചേർന്നിരിക്കുന്ന തലത്തിലാണ് ഈ സുഷിരങ്ങൾ ഇടുന്നത്. ലോഹം ഇതിനുള്ളിൽ കടന്ന് ഖരീഭവിക്കാതിരിക്കാനായി വളരെ ആഴം കുറച്ച് (0.2 മി.മീ.-ൽ താഴെ) ആണ് ഇവയുടെ നിർമിതി. എന്നാൽ വീതി 20 മി. മീറ്ററോ അതിലധികമോ ആകാവുന്നതാണ്.

അച്ചുകൾ തുടർച്ചയായി ഉപയോഗിക്കുമ്പോൾ അവ ഉരുകിയ ലോഹത്തിൽനിന്ന് താപം വലിച്ചെടുത്ത് ക്രമാധികം ചൂടാകുന്നു. ഇതു തടയുവാനായി പലപ്പോഴും അച്ചുകളുടെ ഉള്ളിലൂടെ വെള്ളം കടത്തിവിട്ട് അവ തണുപ്പിക്കാനുള്ള സജ്ജീകരണങ്ങൾ ചെയ്യാറുണ്ട്.

വിവിധ തരത്തിലുള്ള അച്ചുകൾ നിലവിലുണ്ട്. താരതമ്യേന വലിപ്പമുള്ള ഉത്പന്നങ്ങൾ ഉണ്ടാക്കുന്നതിനുള്ള അച്ചുകളിൽ ഉത്പന്നത്തിന്റെ ഒരു രൂപം മാത്രം മുദ്രണം ചെയ്തിരിക്കും. എന്നാൽ ഉത്പന്നം ചെറുതാണെങ്കിൽ ഒന്നിലധികം രൂപങ്ങൾ മുദ്രണം ചെയ്യാൻ കഴിയുന്നു. തൻമൂലം ഒരൊറ്റ പ്രാവശ്യം വാർക്കുമ്പോൾ ഒന്നിലധികം ഉത്പന്നങ്ങൾ ലഭിക്കും. വിഭിന്ന രൂപങ്ങൾ മുദ്രണം ചെയ്തതും പലതരം ഉത്പന്നങ്ങൾ ഒരേസമയം വാർക്കാൻ കഴിയുന്നതുമായ അച്ചുകളും ഉപയോഗിച്ചുവരുന്നു. 


</doc>
<doc id="144901" url="https://ml.wikipedia.org/wiki?curid=144901" title="സ്നൈപ്പർ റൈഫിൾ">
സ്നൈപ്പർ റൈഫിൾ

പ്രധാനമായുംയുദ്ധത്തിൽ ഉപയോഗിക്കപ്പെടുന്ന ഒരു പ്രത്യേകതരം യന്ത്രത്തോക്കാണ് സ്നൈപ്പർ റെഫിൾ ആംഗലേയം ("Sniper Rifle"). മറ്റുള്ള ചെറിയ തോക്കുകളേ അപേക്ഷിച്ച് വളരെ ദൂരത്തിലേയ്ക്ക് കൃത്യതയോടെ വെടിയുതിർക്കാൻ ഇതിലൂടേ കഴിയുന്നു. ദൂരത്തേയ്ക്ക് കൃത്യതയോടെ വെടിയുതിർക്കാൻ ഇതിനെ പ്രാപ്തമാക്കുന്നത്; ഇതിൽ ഘടിപ്പിച്ചിട്ടുള്ള ദൂരദർശിനിയിലൂടെയാണ്. ഇത് ഉപയോഗിച്ച് വെടിവെക്കാൻ വേണ്ടി പ്രത്യേക പരിശീലനം കിട്ടിയ പട്ടാളക്കാരനെയാണ് സ്നൈപ്പർ എന്ന് പറയുന്നത്.


</doc>
<doc id="144905" url="https://ml.wikipedia.org/wiki?curid=144905" title="അജോയ് മുഖർജി">
അജോയ് മുഖർജി

ബംഗ്ലാ കോൺഗ്രസിന്റെ സ്ഥാപകനായിരുന്നു. അജയ്‌കുമാർ മുഖർജി (1901 - 1986). മൂന്നു തവണ ഇദ്ദേഹം പശ്ചിമബംഗാൾ മുഖ്യമന്ത്രിയായിട്ടുണ്ട്. 1967-ലും 1969-ലും കമ്യൂണിസ്റ്റ് പാർട്ടി (മാർക്സിസ്റ്റ്) മുഖ്യ പങ്കാളിയായുള്ള ഐക്യമുന്നണി മന്ത്രിസഭകളുടെയും, 1971-ൽ മാർക്സിസ്റ്റിതര ജനാധിപത്യ ഷഡ്കക്ഷിസഖ്യ മന്ത്രിസഭയുടെയും നേതൃത്വം ഇദ്ദേഹം വഹിച്ചു.

അജയ്കുമാർ മുക്കർജി 1901 ഏപ്രിൽ 15-ന് താംലൂക്കിൽ ജനിച്ചു. ആദ്യകാല വിദ്യാഭ്യാസം അവിടത്തെ ഹാമിൽട്ടൺ സ്കൂളിൽ നടത്തി. മെട്രിക്കുലേഷൻ പരീക്ഷ പാസ്സായശേഷം ഹൂഗ്ലിയിലെ ഉത്തർപാദം കോളജിലും കൊൽക്കത്തയിലെ പ്രസിഡൻസി കോളജിലും പഠിച്ചു. ഗാന്ധിജിയുടെ ആഹ്വാനമനുസരിച്ച് നിസ്സഹകരണപ്രസ്ഥാനത്തിൽ പങ്കെടുക്കാൻ കോളജിൽനിന്നും പുറത്തുവന്ന അജയ്കുമാർ മുക്കർജി പല പ്രാവശ്യം ജയിൽവാസം വരിച്ചിട്ടുണ്ട്. 1942-ലെ ക്വിറ്റിന്ത്യാ സമരത്തിനുശേഷം താംലൂക്കിൽ ഒരു സമാന്തര ഗവൺമെന്റ് രൂപവത്കരിച്ചതിനെ തുടർന്ന് ഇദ്ദേഹം അറസ്റ്റ് ചെയ്യപ്പെട്ടു. അജയ്കുമാർ മുക്കർജിക്ക് ആറുവർഷം ജയിലിൽ കഴിച്ചുകൂട്ടേണ്ടിവന്നു. 1952-ൽ നിയമസഭാംഗമായി. 1952-63 വരെ ജലസേചനവകുപ്പുമന്ത്രിയായിരുന്നു. "കാമരാജ് പദ്ധതി"യനുസരിച്ച് 1963 സെപ്റ്റബറിൽ മന്ത്രിസ്ഥാനം രാജിവച്ചു. അടുത്തവർഷം പശ്ചിമബംഗാൾ പി.സി.സി. പ്രസിഡന്റും 1966 ജനുവരിയിൽ ബംഗ്ളാ കോൺഗ്രസ്സിന്റെ സ്ഥാപക പ്രസിഡന്റുമായി. 1967-ലും 1969-ലും പശ്ചിമബംഗാൾ മുഖ്യമന്ത്രിയായിരുന്നു. 1971-ലെ ഇടക്കാല തെരഞ്ഞെടുപ്പിൽ അജയ്കുമാർ മുക്കർജി ബറാംപൂർ, താംലൂക്ക് എന്നീ രണ്ടു നിയോജകമണ്ഡലങ്ങളിൽ മത്സരിച്ചു. ബറാംപൂരിൽ ഇദ്ദേഹം പരാജയപ്പെട്ടെങ്കിലും താംലൂക്കിൽനിന്നു വിജയിച്ചു. 1971 ഏപ്രിൽ 2-ന് ഇദ്ദേഹം പശ്ചിമബംഗാളിലെ മുഖ്യമന്ത്രിയായി മൂന്നാം തവണ ഭരണം കൈയേറ്റു. 1971 ജൂൺ 25-ന് മുക്കർജി മുഖ്യമന്ത്രിസ്ഥാനം രാജിവച്ച്, അസംബ്ളി പിരിച്ചുവിട്ടു. 1986-ൽ ഇദ്ദേഹം അന്തരിച്ചു.


</doc>
<doc id="144907" url="https://ml.wikipedia.org/wiki?curid=144907" title="ഈഡിപ്പസ്">
ഈഡിപ്പസ്

ഈഡിപ്പസ് ഗ്രീക്ക് പുരാണത്തിലെ ഥീബ്സ് രാജ്യത്തിലെ രാജാവായിരുന്നു. തന്റെ അച്ചനെ വധിക്കുമെന്നും, അമ്മയെ പരിണയിക്കുമെന്നും, തന്റെ നഗരത്തെ ദുരിതത്തിൽ നിന്നും രക്ഷിക്കുമെന്നുമുള്ള പ്രവചനത്തെ പൂർത്തീകരിച്ച ഇതിഹാസ കഥാപാത്രമായിരുന്നു അദ്ദേഹം. ഈ ഇതിഹാസത്തെ പല രീതിയിൽ വ്യാഖ്യാനിക്കപ്പെട്ടിട്ടുണ്ടു. പ്രസ്തുത കഥാപാത്രത്തെ അവലംബമാക്കിക്കൊണ്ടാണ് സിഗ്മണ്ട് ഫ്രോയിഡ് ഈഡിപ്പസ് കോംപ്ലക്സ് എന്ന തത്ത്വം ആവിഷ്ക്കരിച്ചത്.

ഈഡിപ്പസ് ഥീബ്സ് രാജവായിരുന്ന ലൈയ്സ് രാജവിന്റെയും ജൊകാസ്ത റാണിയുടെയും പുത്രനായിരുന്നു.
വിവാഹത്തിനുശേഷം ദീർഘകാലം കുട്ടികളില്ലാതിരുന്ന ഥീബ്സ് രാജാവ് ഡെൽഫിയിലെ അപ്പോളൊ ദേവനെ സമീപിച്ചു. ജൊകാസ്തക്കു മകനുണ്ടാവുമെങ്കിൽ അവൻ തന്റെ പിതാവിനെ വധിക്കുമെന്നും മാതാവിനെ വിവാഹം ചെയ്യുമെന്നും അപ്പോളോ ദേവൻ പ്രവചിച്ചു. പ്രവചനം സത്യമാകാതിരിക്കാൻ അവർക്കു പിറന്ന കുട്ടിയെ അടുത്തുള്ള കിഥറോൺ മലയിൽ കൊണ്ടുപോയി കൊന്നുകളയാനായി ഒരു ഭൃത്യനെ ഏൽപ്പിച്ചു. ദയ തോന്നിയ ഭൃത്യൻ കുട്ടിയെ രഹസ്യമായി കോരിന്ദ് രാജ്യത്തിലെ ഒരു ഇടയനു കൈമാറി. 
കോരിന്ദിലെ ഇടയൻ മുഖേന രാജകൊട്ടാരത്തിലെത്തിയ കുട്ടി (ഈഡിപ്പസ്) കോരിന്ദ് രാജാവായ പോളിബസ് രാജാവിന്റെയും, മിറൊപ് റാണിയുടെയും പുത്രനായി വളർന്നു.
വർഷങ്ങൾക്കു ശേഷം താൻ പോളിബസ് രാജാവിന്റെ മകനല്ലായെന്നു കേട്ട ഈഡിപ്പസ് തന്റെ മാതാപിതാക്കളോട് കേട്ട വാർത്തയെക്കുറിച്ചന്വഷിച്ചു. അവർ വാർത്ത സത്യമല്ല എന്നു പറഞ്ഞു. ആ മറുപടികൊണ്ടു തൃപ്തനാകാത്ത ഈഡിപസ് ഡൽഫിയിലെ പ്രവാചകനോട് കാര്യമാരാഞ്ഞു. പ്രവാചകൻ ഈഡിപ്പസ്സിന്റെ പിതൃത്വത്തെക്കുറിച്ചു വെളിപ്പെടുത്താൻ തയ്യാറായില്ല, ഇത്രമാത്രം പറഞ്ഞു,

നീ നിന്റെ പിതാവിനെ വധിക്കും; നിന്റെ മാതാവിനെ പരിണയിക്കും... പ്രവചനം സത്യമാകാതിരിക്കാൻ ഈഡിപ്പസ് ഡൽഫിയിൽ നിന്നും കൊരിന്ദിലേക്കു പോകേണ്ടതില്ലയെന്നും ഥീബ്സിലേക്കു പോകാമെന്നും തീരുമാനിച്ചു.

ഥീബ്സിലേക്കുള്ള യാത്രാ മധ്യേ മൂന്നു പാതകൾ സന്ധിക്കുന്ന ദൗലിയ എന്ന സ്ഥലത്തിയപ്പോൾ എതിർദിശയിൽ നിന്നും രഥത്തിൽ വന്ന ലൈയ്സ് രാജാവുമായി ആരാദ്യം കടന്നു പോകും എന്നതിനെക്കുറിച്ചു തർക്കമുണ്ടായി. തുടർന്നുണ്ടായ ഏറ്റുമുട്ടലിൽ ലൈയ്സ് രാജാവു കൊല്ലപ്പെട്ടു. പ്രവചനത്തിന്റെ ഒരു ഭാഗം ഫലിച്ചു-"ഈഡിപ്പസ് തന്റെ പിതാവിനെ വധിച്ചു". അപ്പോഴും ഈഡിപ്പസ് താൻ വധിച്ചതു ലൈയ്സ് രാജാവിനെയാണെന്ന് അറിയുന്നില്ല. ഈഡിപ്പസ്സും ലൈയ്സ് രാജാവും തമ്മിലുള്ള ഏറ്റുമുട്ടലിനു "ഒരേയൊരു" സാക്ഷിയുണ്ടായിരുന്നു-അതുവഴി കടന്നുപോയ ഒരു "അടിമ".

ഥീബ്സിലേക്കുള്ളയാത്രയിൽ ഈഡിപ്പസിനു സ്ഫിങ്സിനെ നേരിടേണ്ടിവന്നു. ഥീബ്സിന്റെ കവാടത്തിൽ ചോദ്യങ്ങളുമായി യാത്രക്കാരെ നേരിടുന്ന സിംഹരൂപിണിയായ രാക്ഷസിയായിരുന്നു സ്ഫിങ്സ്. അവളുടെ ചോദ്യത്തിനു ശരിയായ മറുപടി കൊടുത്തില്ലായെങ്കിൽ അവൾ യാത്രക്കാരെ കൊന്നു തിന്നുമായിരുന്നു. സ്ഫിങ്സിന്റെ ചോദ്യത്തിനു ശരിയായ മറുപടി നൽകുന്നവർക്കു മാത്രമേ യാത്ര തുടരാനാകൂ. സ്ഫിങ്സിന്റെ ഈ ചെയ്തികൾ ഥീബ്സിൽ വല്ലാത്ത ഭീതി ജനിപ്പിച്ചിരിക്കുന്ന ഒരവസ്ഥയുണ്ടായിരുന്നു. സ്ഫിങ്സ് ഈഡിപ്പസിനോട് പ്രഭാതത്തിൽ നാലുകാലിലും മധ്യാഹ്നത്തിൽ രണ്ടു കാലിലും രാത്രിയിൽ മൂന്നു കാലിലും നടക്കുന്ന ജീവിയേത്? എന്ന ചോദ്യം ചോദിച്ചു. ശൈശവത്തിൽ നാലു കാലിലിഴയുന്ന മുതിരുമ്പോൾ ഇരുകാലിൽ നടക്കുന്ന വാർദ്ധക്യത്തിൽ വടിയെന്ന മൂന്നാം കാലിനെക്കൂടി ആശ്രയിക്കുന്ന ജീവി മനുഷ്യൻ ആണു എന്ന ഉത്തരം ഈഡിപ്പസ് നൽകി. ശരിയായ ഉത്തരം കേട്ട സ്ഫിങ്സ് സ്വയം വധിക്കപ്പെട്ടു കടലിൽ പതിച്ചു. സ്ഫിങ്സിറെ ദുഷ്-ചെയ്തികളിൽ നിന്നും ഥീബ്സ് സ്വതന്ത്രമായി. അങ്ങനെ പ്രവചനത്തിന്റെ രണ്ടാം ഭാഗവും സത്യമായി.
സ്ഫിങ്സിന്റെ ഈ ചെയ്തികളിൽ നിന്നും രക്ഷപെട്ട ഥീബ്സ് ജനത രക്ഷകനായ ഈഡിപ്പസിനെ രാജാവായി അവരോധിച്ചു. തുടർന്നു ഈഡിപ്പസ് വിധവയായ ജൊകാസ്ത റാണിയെ വിവാഹം കഴിച്ചു. ഈഡിപ്പസ്-ജൊകാസ്ത ദമ്പതിമാർക്കു നാലു മക്കൾ; "ആണ്മക്കൾ-ഇട്യോക്ലെദസ്, പൊളീനിസെസ്, പെണ്മക്കൾ-ആന്റിഗെൺ, ഇസ്മേൻ". അങ്ങനെ പ്രവചനത്തിന്റെ മൂന്നാം ഭാഗവും സത്യമായിത്തീർന്നു.
ഈഡിപ്പസിന്റെയും ജൊകാസ്തയുടെയും വിവാഹത്തിനു ശേഷം വർഷങ്ങൾ കഴിഞ്ഞു ഥീബ്സ് രാജ്യം വലിയ ഒരു ദുരിതം നേരിട്ടു.

പ്രജാ-ക്ഷേമം ഉറപ്പു വരുത്താനാകാതെ നിരാശനായ ഈഡിപ്പസ് രാജാവ് പ്രജകൾക്കു മുന്നിൽ പരിഹാസ്യനാകുന്നു. അദ്ദേഹം ജൊകാസ്തയുടെ സഹോദരനായ ക്രയോണിനെ ദുരിതത്തിൽ നിന്നും രക്ഷപെടാനുള്ള ഉപായം കണ്ടെത്താൻ ഡൽഫിയിലേക്കയച്ചു.
പഴയ രാജാവായിരുന്ന ലൈയ്സിന്റെ ഘാതകനെ കണ്ടെത്തി തക്ക ശിക്ഷനൽകിയാൽ ഥീബ്സ് ദുരിതത്തിൽനിന്നും രക്ഷനേടാമെന്നും ഈഡിപ്പസ് അറിയുന്നു. ഈഡിപ്പസ് ക്രയോണിന്റെ നിർദ്ദേശപ്രകാരം പഴയ രാജാവായിരുന്ന ലൈയ്സിന്റെ ഘാതകനെ കണ്ടെത്താൻ ഡൽഫിയിലെ അന്ധനായ പ്രവാചകൻ തെരേഷ്യാസിനെ കണ്ടു.
കോപാകുലനായ തെരേഷ്യാസ് ലൈയ്സ് രാജാവിന്റെ ഘാതകനെ കണ്ടെത്താൻ ശ്രമിക്കുന്ന "നിനക്ക്", ഈഡിപ്പസ്സിനു നല്ലതല്ലായെന്ന താക്കീതു നൽകി. നിന്റെ (ഈഡിപ്പസിന്റെ) ശരിയായ മാതാ-പിതാക്കളെക്കുറിച്ചറിയാതെ ഇങ്ങനെ ജീവിക്കാൻ ലജ്ജയില്ലേയെന്നു വർദ്ദിത-കോപത്തോടെ ചൊദിച്ചു നിർത്തി. തെരേഷ്യാസിന്റെ സംഭാഷണങ്ങൾ ഈഡിപ്പസിനെ സംശയത്തിന്റെ നിഴലിൽ നിർത്തുന്ന തരത്തിലുള്ളവയായിരുന്നു. മടങ്ങിയെത്തിയ ഈഡിപ്പസ് അക്കാരണം പറഞ്ഞു ക്രയോണുമായി ജൊകസ്തയുടെ സാന്നിദ്ധ്യത്തിൽ വഴക്കടിച്ചു. 
അതേ സമയം കോരിന്ദിൽ നിന്നുള്ള ദൂതൻ വന്നു പോളിബസ് രാജാവിന്റെ ചരമ വാർത്ത അറിയിച്ചു. ദുഖിതനായ ഈഡിപ്പസ് പിതാവിന്റെ മരണം തന്റെ തന്റെ കൈകൊണ്ടായില്ലല്ലോ എന്നാശ്വസിച്ചു. ഒപ്പം തന്റെ പിതാവിനെ വധിക്കുമെന്നും മാതാവിനെ വിവാഹം ചെയ്യുമെന്നുമുള്ള ഒരു പ്രവചനമുണ്ടായിരുന്നെന്നും അതിപ്പോൾ അസത്യമായി തീർന്നിരിക്കുന്നുവെന്നും പറഞ്ഞു. ഇത്രയും കേട്ടപ്പോൾതന്നെ എല്ലാം മനസ്സിലായ ജൊകാസ്ത തന്റെ കിടപ്പറയിലേക്കു പോയി ആത്മഹത്യ ചെയ്തു. 

പണ്ടു ഈഡിപ്പസ്സിനെ കിഥറൊൺ മലയിൽ കൊണ്ടുപോയി വധിക്കാൻ നിയോഗിക്കപ്പെട്ട ഭൃത്യനും ആ ഭൃത്യനിൽ നിന്നുംകുട്ടിയെ ഏറ്റെടുത്ത് പോളിബസ് രാജവിനു സമ്മാനിച്ചയാളും (കോരിന്ദിൽ നിന്നുള്ള ദൂതൻ) ചേർന്നു കാര്യങ്ങളുടെ നിജസ്ഥിതി ഈഡിപ്പസിനു മനസ്സിലാക്കിക്കൊടുത്തു.
ജൊകാസ്തയെ തേടി കിടപ്പറയിലെത്തിയ ഈഡിപ്പസ് തന്റെ ഭാര്യ/മാതാവ് ആത്മഹത്യ ചെയ്യപ്പെട്ടതായി കാണുന്നു. തുടർന്നു ഈഡിപ്പസ് രാജാവ് അദ്ദേഹത്തിന്റെ കണ്ണു കുത്തിപ്പൊട്ടിച്ചു കളഞ്ഞു. 


</doc>
<doc id="144908" url="https://ml.wikipedia.org/wiki?curid=144908" title="വഴിച്ചാൽ">
വഴിച്ചാൽ

എലികളുടേയും മറ്റും സ്ഥിരമായ സഞ്ചാരഫലമായി ഉണ്ടാകുന്ന വഴിത്താരയ്ക്ക് പറയുന്ന പേരാണ് വഴിച്ചാൽ. എലികളുടെ ഈ മൗഡ്യം അവയെ നിയന്ത്രിക്കുന്നതിനായി കർക്ഷകരെ സഹായിക്കാറുണ്ട്. ഈ വഴിച്ചാലുകളിൽ വിഷക്കെണിയും മറ്റ് കെണികളും വളരെ ഫലവത്താകാറുണ്ട്.


</doc>
<doc id="144914" url="https://ml.wikipedia.org/wiki?curid=144914" title="പിസ്റ്റൾ">
പിസ്റ്റൾ

ഹാൻഡ് ഗൺ ആണ് പിസ്റ്റൾ ഇതിനെ പലതായി തിരിച്ചിട്ടുണ്ട്.Single shot,Multi-barreled,മെഷീൻ പിസ്റ്റൾ എന്നിങ്ങനെ.ഇതിൽ കൂടൂതലായി
Single shot,സെമി-ഓട്ടോമാറ്റിക്ക് പിസ്റ്റളുകളാണ് ഉപയോഗിക്കുന്നത്


</doc>
<doc id="144916" url="https://ml.wikipedia.org/wiki?curid=144916" title="നാവികസേന">
നാവികസേന

ഒരു രാജ്യത്തിന്റെ സേനയിലെ മൂന്ന് പ്രധാന വിഭാഗങ്ങളിലൊന്ന്.വ്യോമസേനയും കരസേനയുമാണ് മറ്റു രണ്ട് ഘടകങ്ങൾ.യുദ്ധത്തിനുപയോഗിക്കുന്ന നൗകകൾ, അവയിൽ ജോലിചെയ്യുന്നവർ, അവർക്ക് പരിശീലനം നല്കുന്ന സ്ഥാപനങ്ങൾ, ആയുധങ്ങളുടെയും കപ്പലുകളുടെയും നിർമ്മാണ യൂണിറ്റുകൾ എന്നിവയെല്ലാം ഉൾപ്പെട്ടതാണ് ഒരു നാവികസേന.കപ്പൽപ്പട എന്നർഥമുള്ള 'നാവിഗിയം' എന്ന വാക്കിൽനിന്നാണ് നേവി' (നാവികസേന) എന്ന പദമുണ്ടായത്
നദീതീരങ്ങളിലെ ഫലഭൂയിഷ്ഠമായ ഭൂമികൾ പിടിച്ചെടുക്കാനുള്ള ശ്രമങ്ങളിൽനിന്നാണ് പുരാതനകാലത്ത് നാവികസേനകൾ രൂപംകൊണ്ടത്. ചങ്ങാടങ്ങൾ ഉപയോഗിച്ചാണ് ആദ്യകാല നാവികയുദ്ധങ്ങൾ നടത്തിയിരുന്നത്. ഇപ്രകാരം മെഡിറ്ററേനിയൻ പ്രദേശങ്ങളിൽ ആദ്യമായി നാവികസേനകൾ നിലവിൽ വന്നു. മത്സ്യബന്ധനത്തിനും സമുദ്രയാത്രകൾക്കും ഉപയോഗിച്ചിരുന്ന നൌകകൾ തന്നെയായിരുന്നു അക്കാലത്ത് ജലയുദ്ധങ്ങളിലും ഉപയോഗിച്ചിരുന്നത്. പിന്നീടുള്ള കാലങ്ങളിൽ ലോകമൊട്ടാകെ നിരവധി നാവികയുദ്ധങ്ങൾ നടന്നിട്ടുണ്ട്. സാമൂഹിക, രാഷ്ട്രീയ പരിവർത്തനങ്ങൾക്കനുസരിച്ച് നാവികസൈന്യങ്ങളുടെ സംഘടനാരീതിയിലും സ്വഭാവത്തിലും യുദ്ധസമ്പ്രദായങ്ങളിലും ആയുധങ്ങളിലും മാറ്റങ്ങൾ വന്നു. സാമ്രാജ്യങ്ങൾ തകരാനും പുതിയവ ഉടലെടുക്കാനും നാവികയുദ്ധങ്ങൾ കാരണമായി.

നാവികസൈന്യങ്ങളെക്കുറിച്ച് ലഭ്യമായ വിവരണങ്ങളിൽ ഏറ്റവും പഴക്കമുള്ളത് പുരാതന ഈജിപ്തിൽ നിന്നുള്ളതാണ്. ബി.സി. മൂവായിരത്തിനടുത്ത് നൈൽനദിയിൽ ചങ്ങാടങ്ങൾ ഉപയോഗിച്ചുള്ള നാവികയുദ്ധങ്ങൾ നടന്നിരുന്നു. ബി.സി. 2900-ൽ ഫിനീഷ്യൻ തീരത്തേക്ക് യുദ്ധനൗകകൾ നിർമ്മിക്കാനാവശ്യമായ മരത്തടികൾ വാങ്ങാൻ പോകുന്ന, 40 യുദ്ധനൗകകൾ അടങ്ങിയ ഒരു നാവികപ്പടയെക്കുറിച്ച് ഹെയ്റൊഗ്ലിഫിക്സ് ലിപികളിലുള്ള രേഖപ്പെടുത്തലുകളുണ്ട്. തുഴക്കാർ തുഴഞ്ഞായിരുന്നു ഈ നൗകകൾ സഞ്ചരിച്ചിരുന്നത്.
ഗാലികൾ' എന്നു പേരുള്ള യുദ്ധനൗകകൾ ആദ്യമായി നിർമിച്ചത് ഈജിപ്തുകാരാണ്. തുഴക്കാരെ ആക്രമണങ്ങളിൽനിന്നു രക്ഷിക്കാൻ പലകകൾ ഉപയോഗിച്ചുള്ള കവചങ്ങൾ ഈ ഗാലികളിൽ ഉണ്ടായിരുന്നു (മിക്കപ്പോഴും അടിമകളായിരുന്നു തുഴക്കാർ). സു. ബി.സി. 2000-ത്തോടടുത്ത് കിഴക്കൻ മെഡിറ്ററേനിയൻ പ്രദേശങ്ങളിലെ പ്രമുഖ നാവികശക്തി ക്രീറ്റുകാരായിരുന്നു. സുസംഘടിതമായ ക്രീറ്റ് നാവികസേന ഈജിപ്ഷ്യൻ നാവികസേനയുടെ സഹകരണത്തോടെ കടൽക്കൊള്ളക്കാരെ അമർച്ചചെയ്യാൻ നിരവധി നാവികയുദ്ധങ്ങൾ നടത്തി. യുദ്ധങ്ങൾക്കുമാത്രമായുള്ള ഗാലികൾ ക്രീറ്റ് നാവികസേനയിലും ഉണ്ടായിരുന്നു. ഗ്രീക്കുകാരുമായി ക്രീറ്റ് സൈന്യത്തിന് നിരവധിതവണ ഏറ്റുമുട്ടേണ്ടിവന്നു. ഗാലികൾ കൂടാതെ പായ്ക്കപ്പലുകളുടെ പുരാതന രൂപങ്ങളും ക്രീറ്റ് സൈന്യം ഉപയോഗിച്ചിരുന്നു. ഒറ്റവരി തുഴക്കാരുള്ള നൗകകളായിരുന്നു കപ്പൽപ്പടയിൽ കൂടുതലായും ഉണ്ടായിരുന്നത്. വീതി കുറഞ്ഞ്, നീണ്ട ഇവയ്ക്ക് അതിവേഗത്തിൽ സഞ്ചരിക്കാൻ കഴിഞ്ഞിരുന്നു. ബി.സി. 1100-ൽ ഫിനീഷ്യർ മെഡിറ്ററേനിയൻ തീരങ്ങളിൽ മികച്ച നാവികസൈന്യത്തെ സംഘടിപ്പിച്ചു. വാണിജ്യ ആവശ്യങ്ങൾക്കായി ഉപയോഗിച്ചിരുന്ന നൗകകൾതന്നെയായിരുന്നു യുദ്ധങ്ങളിലും ഫിനീഷ്യർ ഉപയോഗപ്പെടുത്തിയിരുന്നത്. തുഴക്കാരെ വിവിധ തട്ടുകളിൽ ക്രമീകരിച്ചിട്ടുള്ള കൂറ്റൻ ഗാലികൾ ആയിരുന്നു ഇവരുടെ സൈന്യത്തിൽ ഉണ്ടായിരുന്നത്. പുരാതന അസീറിയൻ ശില്പങ്ങളിൽ ഫിനീഷ്യൻ കപ്പൽപ്പടയുടെ ചിത്രീകരണങ്ങൾ കാണാം.
പുരാതന ഗ്രീക്കു നാവികപ്പടയിൽ വലിയ ഒറ്റത്തടിവള്ളങ്ങളാണ് ആദ്യകാലങ്ങളിൽ ഉണ്ടായിരുന്നത്. 20 മീറ്ററോളം നീളമുള്ള ഇവയുടെ ഇരുവശങ്ങളിലും മരപ്പലകകൾകൊണ്ട് കവചങ്ങൾ നിർമിച്ചിരുന്നു. വാണിജ്യപരമായി പുരോഗതി കൈവരിച്ച ഗ്രീക്കു തീരപ്രദേശങ്ങളിൽ സുഗമമായ കപ്പൽ ഗതാഗതത്തെ സഹായിക്കുന്നതിനായി മികച്ച നാവികസൈന്യം പിന്നീട് നിലവിൽവന്നു. കൂറ്റൻ ഗാലികൾ നിറഞ്ഞ നാവിക സൈന്യമായിരുന്നു അക്കാലത്ത് ഉണ്ടായിരുന്നത്. ഇത്തരം ഗാലികളെക്കുറിച്ചുള്ള വിവരണം ഹോമറിന്റെ ഇലിയഡിലും ഒഡീസിയിലും ഉണ്ട്. ബി.സി. 1800-കളിൽ മൂന്ന് നിര തുഴക്കാരുള്ള നൗകകൾ കൂടുതലായി ഉപയോഗിക്കപ്പെട്ടു. 24 മീറ്ററോളം നീളമുള്ളവയായിരുന്നു ഇവ. ചുരുട്ടിവയ്ക്കാവുന്ന, ചതുരാകൃതിയിലുള്ള കപ്പൽപ്പായ്കൾ ഇവയിൽ ഉപയോഗിച്ചിരുന്നു. അക്കാലത്തെ ഗ്രീക്ക് നാവികസൈന്യത്തിലെ തുഴക്കാർ സ്വതന്ത്രരായ തൊഴിലാളികളായിരുന്നു. സമൂഹത്തിലെ പ്രമുഖനും ധനികനുമായിരുന്നു ക്യാപ്റ്റൻ. കപ്പലിനെ യുദ്ധസജ്ജമാക്കാൻ ഒരുവർഷത്തേക്കുള്ള ഉത്തരവാദിത്തം ഈ ക്യാപ്റ്റനായിരുന്നു. ബൈറെം (Bireme), ട്രൈറെം (Trirem) എന്നീ പേരുകളിൽ അറിയപ്പെടുന്ന പ്രത്യേക യുദ്ധനൗകകൾ ആദ്യമായി ഉപയോഗിച്ചതും ഗ്രീക്കുകാരാണ്.

ബി.സി. 1500-1400 നൂറ്റാണ്ടുകളിൽ മാസിഡോണിയക്കാരും ഈജിപ്തുകാരും നാവികശക്തി വർധിപ്പിക്കുന്നതിൽ മത്സരിച്ചു. മാസിഡോണിയൻ സേന 18 നിര തുഴക്കാരുള്ളതും 1800-ഓളം ആളുകളെ ഉൾക്കൊള്ളാൻ കഴിയുന്നതുമായ കൂറ്റൻ നൗകകൾ യുദ്ധരംഗത്ത് ഉപയോഗിച്ചു. ഈജിപ്ഷ്യൻ സേന നിർമിച്ചവയിൽ 20 മുതൽ 30 വരെ നിരയിൽ തുഴക്കാരെ അണിനിരത്താൻ കഴിഞ്ഞിരുന്നു. വടക്കൻ ആഫ്രിക്കൻ തീരങ്ങളിൽ ബി.സി. മുന്നൂറാമാണ്ടിൽ കാർത്തേജ് ആയിരുന്നു പ്രബല നാവികശക്തി. ഫിനീഷ്യരും ഗ്രീക്കുകാരും ഉപയോഗിച്ചതരം ഗാലികൾതന്നെയായിരുന്നു ഇവരുടെയും നാവികസേനയിൽ ഉണ്ടായിരുന്നത്. കടൽവഴിയുള്ള കാർത്തേജിന്റെ ശ്രമങ്ങളെ ചെറുക്കാനാണ് റോമാക്കാർ ആദ്യമായി നാവികസൈന്യം രൂപപ്പെടുത്തിയത്. ബി.സി. 264-ൽ ഒന്നാം പ്യൂണിക് യുദ്ധത്തിൽ റോമാക്കാരെ ശക്തരായ കാർത്തേജ് സൈന്യം പരാജയപ്പെടുത്തി. മികച്ച നാവികസൈന്യം സംഘടിപ്പിക്കാൻ ഇത് റോമിനെ നിർബന്ധിതമാക്കി. മികച്ച ഗാലികൾ നിർമ്മിക്കാൻ റോമൻ നൗകാനിർമ്മാണവിദഗ്ദ്ധർ നിയോഗിക്കപ്പെട്ടു. ഗാലികളുടെ നിർമ്മാണം പുരോഗമിക്കുന്ന സമയത്ത് തുഴക്കാർ കരയിൽ തോണികളുടെ മാതൃകകൾ ഉണ്ടാക്കി പരിശീലനം നടത്തി. പിന്നീടു നടന്ന മിയാലേ (Myalae) യുദ്ധത്തിൽ കാർത്തേജിന്റെ 44 കപ്പലുകളും പതിനായിരത്തോളം സൈനികരും അടങ്ങുന്ന സൈന്യത്തെ റോമൻ സൈന്യം കീഴടക്കി. തികച്ചും വ്യത്യസ്തമായ നാവികതന്ത്രങ്ങൾ റോമാക്കാർ പരീക്ഷിച്ചുവിജയിച്ചു. കപ്പലുകളെ ഇടിച്ചു നശിപ്പിക്കുന്നതിനായിരുന്നു ഗ്രീക്കുകാരും ഫിനീഷ്യരും പ്രാധാന്യം കൊടുത്തിരുന്നത്. എന്നാൽ, റോമാക്കാർ ശത്രുകപ്പലുകളുമായി തങ്ങളുടെ കപ്പലുകളെ കൊളുത്തിനിർത്തുകയും ശത്രുവിന്റെ കപ്പലിലേക്ക് സൈനികർ ഇരച്ചുകയറുകയും ചെയ്യുന്ന തന്ത്രമാണു പയറ്റിയിരുന്നത്. ശത്രുക്കപ്പലുകളിലേക്ക് എളുപ്പത്തിൽ പ്രവേശിക്കാൻ സഹായിക്കുന്ന പടികൾ ഘടിപ്പിച്ച മരപ്പലകകൾ കപ്പലുകളിൽ ഉണ്ടായിരുന്നു. ബി.സി. 200 കാലത്ത് 17-നും 46-നും ഇടയ്ക്കു പ്രായമുള്ളവർക്ക് റോമിൽ സൈനികസേവനം നിർബന്ധമായിരുന്നു. നാവികസൈന്യം വിപുലപ്പെടുത്താൻ ഈ നിയമം റോമിനെ സഹായിച്ചു. ബി.സി. 218-ൽ കാർത്തേജുമായി വീണ്ടും യുദ്ധമുണ്ടായി. ബി.സി. 201-ലാണ് ഈ യുദ്ധം അവസാനിച്ചത്. അതോടുകൂടി റോമൻ നാവികസൈന്യം അനിഷേധ്യശക്തിയായി മാറി. ജൂലിയസ് സീസറുടെ കാലത്ത് ചരക്കുകപ്പലുകളുടെ സുരക്ഷയ്ക്കും കടൽക്കൊള്ളകളിൽനിന്നു രക്ഷനേടാനുംവേണ്ടി നാവികസൈന്യത്തെ കൂടുതൽ ശക്തമാക്കി.
ജൂലിയസ് സീസറുടെ മരണശേഷം നടന്ന ആക്റ്റിയം (Actium) യുദ്ധത്തിൽ (ബി.സി. 31) മാർക് ആന്റണിയുടെ (ബി.സി. 83-30) റോമൻ സൈന്യത്തെ ഒക്ടോവിയക്കാർ പരാജയപ്പെടുത്തി. 'ലിബുർണിയൻ' (liburnian) എന്നറിയപ്പെടുന്ന, ഭാരം കുറഞ്ഞ യുദ്ധനൗകകൾ ഒക്ടോവിയൻ കമാൻഡറായ മാർകസ് വിപ്സാനിയസ് അഗ്രിപ്പ (Marcus Vipsanius Agrippa: ബി.സി. 65-12) ഈ യുദ്ധത്തിൽ ഫലപ്രദമായി ഉപയോഗപ്പെടുത്തി.
റോമൻ സാമ്രാജ്യത്തിന്റെ ശക്തിക്ഷയം സംഭവിച്ച കാലഘട്ടത്ത് ബൈസാന്തിയൻ ഭരണാധികാരികൾ നാവികസൈന്യങ്ങളെ മികച്ച രീതിയിൽ സംഘടിപ്പിച്ചു. ലിബുർണിയനുകളോടു സാമ്യമുള്ള ഡ്രമൻ (Dromon) എന്ന പേരിലുള്ള യുദ്ധനൗകകൾ ഇവരുടെ നാവികസേന ഉപയോഗിച്ചിരുന്നു. പിന്നീടുള്ള നൂറ്റാണ്ടുകളിൽ നാവികസേനകളുടെ വളർച്ച സ്കാൻഡിനേവിയൻ പ്രദേശങ്ങളിൽ ആയിരുന്നു. എ.ഡി. 1000 കാലഘട്ടത്ത് ഈ പ്രദേശത്ത് നിരവധി സാമ്രാജ്യങ്ങൾ ഉദയംചെയ്തു. ഈ സാമ്രാജ്യങ്ങളെല്ലാംതന്നെ നാവികസൈന്യങ്ങളെയും സജ്ജീകരിച്ചിരുന്നു. 'വൈക്കിങ് വെസ്സലുകൾ' എന്നറിയപ്പെടുന്ന കൂറ്റൻ നൗകകളായിരുന്നു സ്കാൻഡിനേവിയൻ പ്രദേശങ്ങളിലെ യുദ്ധനൗകകൾ. 20 മുതൽ 30 വരെ നിരകളിൽ തുഴക്കാരെ ഇതിൽ ഉൾക്കൊള്ളിച്ചിരുന്നു. ഇത്തരം നൗകകളെ അക്കാലത്ത് സമുദ്രപര്യവേക്ഷണങ്ങൾക്കുവേണ്ടിയും ഉപയോഗിച്ചിരുന്നു. എ.ഡി. 1200-ഓടുകൂടിയാണ് തുഴയുന്ന ഗാലികളുടെ ഉപയോഗം നാവികസേനകൾ ഒഴിവാക്കിയത്. ഡച്ചുകാർ തുടക്കംകുറിച്ച പായ്ക്കപ്പലുകളുടെ ലോകത്തേക്ക് നാവികസേനകളെല്ലാം ക്രമേണ മാറിത്തുടങ്ങി. ഗാലികൾ ഉപയോഗിച്ചുള്ള അവസാനത്തെ പ്രമുഖ യുദ്ധമാണ് എ.ഡി. 1571-ൽ സ്പെയിനിന്റെയും ഫിനീഷ്യയുടെയും സഖ്യസേന തുർക്കിയെ തോല്പിച്ച 'ലെപ്പാന്റോ' യുദ്ധം.

ശത്രുസൈന്യത്തിന്റെ നൗകകളെ ഇടിച്ചുനശിപ്പിക്കുകയായിരുന്നു പൗരാണികകാലത്തെ പ്രധാന യുദ്ധതന്ത്രം. ഇതിനായി നൗകകളുടെ മുൻഭാഗത്ത് നീണ്ട ലോഹദണ്ഡുകൾ ഘടിപ്പിക്കുമായിരുന്നു. നൗകകളിൽ ഉയരത്തിൽ ഒരു തട്ട് സജ്ജീകരിച്ച് അതിൽ സൈനികരെ വിന്യസിക്കുകയാണു ചെയ്തിരുന്നത്. കൂട്ടിയിടിക്കുശേഷം ഈ സൈനികർ ശത്രുനൗകയിലേക്കു ചാടി തുഴക്കാർക്കും സൈനികർക്കും നേരെ ആക്രമണം നടത്തുകയായിരുന്നു പതിവ്. മികച്ച രീതിയിൽ അമ്പെയ്യാൻ കഴിയുന്നവർ നാവികസേനകളിൽ അക്കാലത്ത് ഉണ്ടായിരുന്നു. കൂറ്റൻ അമ്പുകൾ എയ്തുവിടാൻ കവണകൾ (Catapult) ചില സേനകൾ ഉപയോഗിച്ചു. ശത്രുവിന്റെ നൗകയിലേക്ക് തീപ്പന്തങ്ങൾ എറിയാൻ 'ബാലിസ്റ്റ', 'ഒനാജർ' എന്നീ യന്ത്രങ്ങൾ റോമാക്കാർ ഉപയോഗിച്ചിരുന്നു. നോ: ആയുധങ്ങൾ. റോമൻ കപ്പലുകളുടെ മുൻഭാഗത്ത് ശത്രുവിന്റെ കപ്പലുകളെ കൊളുത്തിനിർത്താൻ കഴിയുന്ന ഒരു ലോഹക്കൊളുത്ത് ഉണ്ടായിരുന്നു. ഇരുമ്പിന്റെയും ഈയത്തിന്റെയും കൂർത്ത ചീളുകൾ ഇരുമ്പുകുഴലുകളിലൂടെ തൊടുക്കുന്നത് മറ്റൊരു പൌരാണിക യുദ്ധരീതിയായിരുന്നു. ഭാരം കുറഞ്ഞതും നീളമുള്ളതുമായ നൌകകളും യുദ്ധങ്ങളിൽ ഉപയോഗിച്ചിരുന്നു. എളുപ്പത്തിൽ ഗതി തിരിക്കാനും വേഗത കൂട്ടാനും ഇവയ്ക്കു കഴിഞ്ഞിരുന്നു.
നാവികസൈന്യങ്ങളെക്കുറിച്ചും യുദ്ധനൗകകളെക്കുറിച്ചും പ്രാചീന ഭാരതീയ കൃതികളിൽ ധാരാളം വിവരണങ്ങൾ ഉണ്ട്. ഇത്, അതിപുരാതനകാലത്തുതന്നെ ഇന്ത്യൻ പ്രദേശങ്ങളിൽ നാവികസേനകൾ നിലനിന്നിരുന്നതായി കാണിക്കുന്നു. ഋഗ്വേദത്തിൽ നൂറോളം തുഴക്കാരുള്ള യുദ്ധനൗകയെക്കുറിച്ച് പരാമർശമുണ്ട്. മഹാഭാരതത്തിൽ കൊടുങ്കാറ്റിനെയും എല്ലാവിധ ആയുധങ്ങളെയും പ്രതിരോധിക്കാൻ കഴിയുന്ന ആയുധസജ്ജമായ ഒരു നൗകയിലാണ് പാണ്ഡവർ ഗംഗാനദി മുറിച്ചുകടക്കുന്നതായി വർണിച്ചിട്ടുള്ളത് (ആദിപർവം). ശാന്തിപർവത്തിൽ സർവസൈന്യത്തിലെ ഒരു അംഗമാണ് നാവികസേന എന്നു പറയുന്നു. നിഷാദസൈന്യം ഭരതന്റെ സൈന്യത്തോട് ഒരു നാവികയുദ്ധത്തിന് തയ്യാറെടുക്കുന്നതിനെക്കുറിച്ച് രാമായണത്തിൽ വിവരിക്കുന്നുണ്ട് (അയോദ്ധ്യാകാണ്ഡം). മനുസ്മൃതിയിൽ കടലിലൂടെ വരുന്ന ശത്രുക്കളെ നേരിടാൻ തോണികൾ ഉപയോഗപ്പെടുത്തുന്നതിനെക്കുറിച്ചും പരാമർശമുണ്ട്.
ബി.സി. നാലാം നൂറ്റാണ്ടിൽ ചന്ദ്രഗുപ്തമൗര്യനാണ് മികച്ച രീതിയിൽ ഒരു നാവികസൈന്യത്തെ ഇന്ത്യൻ തീരങ്ങളിൽ ആദ്യമായി സംഘടിപ്പിച്ചത്. ചന്ദ്രഗുപ്തന്റെ സൈന്യത്തെ ആറായി വിഭജിച്ചിരുന്നുവെന്നും ആദ്യത്തേത് ഒരു നാവികത്തലവന്റെ കീഴിലായിരുന്നുവെന്നും ചന്ദ്രഗുപ്ത രാജധാനിയിലെ ഗ്രീക്കു പ്രതിപുരുഷനായിരുന്ന മെഗസ്തനസ് (ബി.സി. 350-290) രേഖപ്പെടുത്തിയിട്ടുണ്ട്. ചന്ദ്രഗുപ്തമൗര്യന്റെ പ്രധാനമന്ത്രിയായിരുന്ന കൌടില്യന്റെ അർഥശാസ്ത്രത്തിൽ 'നവദ്യക്ഷ' എന്ന സൈനികത്തലവന്റെ ചുമതലകളെപ്പറ്റി വിവരിക്കുന്നുണ്ട്. സമുദ്രയാത്രകൾ സുഗമമാക്കുക, കടൽക്കൊള്ളക്കാരെയും സമുദ്രാതിർത്തി ലംഘിക്കുന്ന ശത്രുരാജ്യത്തിലെ നൗകകളെയും നശിപ്പിക്കുക എന്നിവയാണ് ആ ചുമതലകൾ. മൗര്യചക്രവർത്തിയായ അശോകനും മികച്ച രീതിയിൽ നാവികസേന സജ്ജീകരിച്ചിരുന്നു. സിലോൺ, ഈജിപ്ത്, സിറിയ, മാസിഡോണിയ എന്നീ രാജ്യങ്ങളുമായി അശോകൻ മികച്ച നയതന്ത്രബന്ധങ്ങൾ ഉണ്ടാക്കിയത് നാവികസൈന്യത്തിന്റെ സഹായത്തോടെയായിരുന്നു.
ദക്ഷിണേന്ത്യയിൽ പല്ലവർക്ക് ഇക്കാലത്ത് സ്വന്തമായി ഒരു നാവികസൈന്യം ഉണ്ടായിരുന്നു. കോറമണ്ഡലം തീരമായിരുന്നു ഇവരുടെ നാവിക ആസ്ഥാനം. നരസിംഹവർമൻ എന്ന പല്ലവരാജാവ് ശ്രീലങ്ക പിടിച്ചടക്കിയത് വലിയൊരു നാവികസൈന്യത്തിന്റെ സഹായത്തോടെയായിരുന്നു. സംഘസാഹിത്യത്തിൽ കേരളതീരങ്ങളിലെ പൗരാണിക നാവികയുദ്ധങ്ങളെക്കുറിച്ചു പരാമർശമുണ്ട്. ചേരന്മാർക്ക് സുശക്തമായ നാവികസജ്ജീകരണങ്ങളുണ്ടായിരുന്നു. ചേരരാജാക്കന്മാരായ ഇമയവരമ്പൻ, ചെങ്കുട്ടുവൻ എന്നിവരുടെ നാവികയുദ്ധവിജയങ്ങളെക്കുറിച്ച് പതിറ്റുപ്പത്തിൽ വിശദീകരണങ്ങളുണ്ട്. വാണിജ്യസംബന്ധമായി ഉപയോഗപ്പെടുത്തിയിരുന്ന കപ്പലുകളെയാണ് നാവികയുദ്ധത്തിനുവേണ്ടിയും ഉപയോഗിച്ചിരുന്നത്.

പായ്ക്കപ്പലുകളുടെ ആവിർഭാവം നാവികസേനകളിൽ വൻ മാറ്റങ്ങൾ വരുത്തി. 14-ാം നൂറ്റാണ്ടുമുതലാണ് ഇത്തരം കപ്പലുകൾ യുദ്ധങ്ങളിൽ ഉപയോഗിച്ചുതുടങ്ങിയത്. പോർച്ചുഗീസ്, ഡച്ച്, സ്പാനിഷ് പര്യവേക്ഷകരുടെ ആദ്യകാല സമുദ്രാന്തര പര്യവേക്ഷണങ്ങൾ നടന്നതും ഇക്കാലത്താണ്. ദീർഘമായ യാത്രകൾക്ക് കപ്പൽപ്പായ്കൾ ഘടിപ്പിച്ച കപ്പലുകൾ ഇവർ ഉപയോഗിച്ചു. തുഴക്കാർക്കു പകരം കാറ്റിന്റെ സഹായത്തോടെയായിരുന്നു കപ്പലിന്റെ സഞ്ചാരം. പായ്ക്കപ്പലുകൾ വ്യാപകമായ കാലത്തും പുരാതന ഗാലികളുടെ പുതിയ രൂപങ്ങൾ പല രാജ്യങ്ങളും നാവികസേനയിൽ ഉപയോഗിച്ചിരുന്നു. ഗലേസകൾ, ഗാലിയോണുകൾ എന്നീ പേരുകളിൽ അറിയപ്പെടുന്ന കൂറ്റൻ ഗാലികൾ ഗ്രീസ്, ഫ്രാൻസ് എന്നീ രാജ്യങ്ങൾ ഉപയോഗിച്ചു. നെപ്പോളിയന്റെയും ലൂയി 14-ാമന്റെയും നാവികസേനകൾ ഇത്തരം നൗകകൾ ഉപയോഗിച്ച് നിരവധി നാവികപോരാട്ടങ്ങൾ നടത്തി. റഷ്യ, സ്വീഡൻ എന്നീ രാജ്യങ്ങൾ 19-ാം നൂറ്റാണ്ടിന്റെ അവസാനംവരെ ഈയിനം നൗകകൾ ഉപയോഗിച്ചിരുന്നു.

നാവികസേനകൾ പീരങ്കികളും വിവിധതരം തോക്കുകളും ഉപയോഗിച്ചുതുടങ്ങിയത് 14-ാം നൂറ്റാണ്ടുമുതലാണ്. അക്കാലത്തെ ചരക്കുകപ്പലുകളിലും തോക്കുകളും വിവിധതരം പീരങ്കികളും ഉപയോഗിച്ചിരുന്നു. ഇത്തരം ചരക്കുകപ്പലുകളെ കൂടുതൽ തോക്കുകൾ ഘടിപ്പിച്ച് കപ്പൽപ്പടയുടെ ഭാഗമായും ഉപയോഗിച്ചിരുന്നു. ഇക്കാലത്തെ മറ്റൊരു പ്രധാന കണ്ടുപിടിത്തമായിരുന്നു കരിമരുന്ന്. 14-ാം നൂറ്റാണ്ടിന്റെ മധ്യത്തിൽ ഇംഗ്ലണ്ട്, ഫ്രാൻസ്, സ്പെയിൻ തുടങ്ങിയ നാവികശക്തികൾ തോക്കുകൾ ഉപയോഗിച്ചിരുന്നു. സൈനികർക്കുനേരെ നിറയൊഴിക്കാൻ കഴിയുന്ന ചെറിയതരം തോക്കുകളായിരുന്നു അവ. തുർക്കി, സ്പെയിൻ നാവികസേനകളാണ് ശത്രുവിന്റെ കപ്പലിനെത്തന്നെ തകർക്കാൻ ശേഷിയുള്ള വലിയ തോക്കുകൾ (പീരങ്കികൾ) പരീക്ഷിച്ചു വിജയിപ്പിച്ചത്. ഡെക്കിന്റെ ഇരുവശങ്ങളിലും ഒരേ വലിപ്പത്തിലുള്ള തോക്കുകളുടെ ശ്രേണികൾ നാവികക്കപ്പലുകളിൽ സജ്ജീകരിച്ചിരുന്നു. 1652-ൽ അക്കാലത്തെ പ്രബല നാവികശക്തിയായ ഡച്ചുകാരെ നേരിട്ട ബ്രിട്ടിഷ് സൈന്യത്തിൽ, കൂടുതലും തോക്കുകൾ ഘടിപ്പിച്ച ചരക്കുകപ്പലുകളാണ് ഉണ്ടായിരുന്നത്. കാപ്പിയം യുദ്ധങ്ങളിൽ ചൈനീസ് നാവികപ്പട പെഡലുകൾ ചവിട്ടി ചലിപ്പിക്കാൻ കഴിയുന്ന പായ്ക്കപ്പലുകൾ ഉപയോഗിച്ചിരുന്നു.16-ാം നൂറ്റാണ്ടിന്റെ അവസാനത്തോടുകൂടി സുഗമമായ വാണിജ്യത്തിനും കപ്പൽസഞ്ചാരത്തിനുംവേണ്ടി സമുദ്രാതിർത്തിയുള്ള രാജ്യങ്ങളെല്ലാം മികച്ച നാവികസേനകളെ സജ്ജീകരിച്ചു. ഇരുമ്പു സംസ്കരണവിദ്യയിലുണ്ടായ പുതിയ മുന്നേറ്റങ്ങളുടെ ഫലമായി ഓടിൽ നിർമിച്ച തോക്കുകൾക്കു പകരം ഇരുമ്പിൽ നിർമിച്ച തോക്കുകൾ നിലവിൽവന്നു. ഒരേ നിരയായി മുന്നേറുന്ന കപ്പലുകളിൽ ഓരോന്നും ശത്രുസേനയിലെ ഒരു കപ്പലിനെ തിരഞ്ഞെടുത്ത് അക്രമിക്കുന്നതായിരുന്നു ആക്രമണശൈലി. 18-ാം നൂറ്റാണ്ടിന്റെ അവസാനത്തോടെ കപ്പൽപ്പടയിൽ ചെറിയ കപ്പലുകൾ ഉപയോഗിക്കുന്നത് കുറഞ്ഞുവരികയും കൂറ്റൻ കപ്പലുകൾ കൂടുതൽ ഉപയോഗിച്ചുതുടങ്ങുകയും ചെയ്തു. 1798-ൽ ബ്രിട്ടീഷ് പട ഫ്രഞ്ചുകാരെ പരാജയപ്പെടുത്തിയതും 1805-ൽ ബ്രിട്ടീഷ് സൈന്യം സ്പെയിൻ-ഫ്രഞ്ച് സൈന്യത്തെ പരാജയപ്പെടുത്തിയതും പായ്ക്കപ്പലുകളുടെ കാലത്തെ പ്രമുഖ യുദ്ധങ്ങളാണ്.

മധ്യകാല ഇന്ത്യയിലെ പ്രമുഖ നാവികശക്തികൾ ചോള നാവികസേനയായിരുന്നു. വിജയനഗര, കലിംഗ, മറാത്ത, മുഗൾ സാമ്രാജ്യങ്ങളെല്ലാം മികച്ച രീതിയിൽ നാവികസൈന്യങ്ങളെ സജ്ജീകരിച്ചിരുന്നു. 16-ാം നൂറ്റാണ്ടോടുകൂടി പോർച്ചുഗീസുകാർ ഇന്ത്യൻതീരങ്ങളിൽ പ്രബല നാവികശക്തിയായി മാറി. താന, ബറോഡ, കരിഞ്ച എന്നീ തീരങ്ങൾ പോർച്ചുഗീസ് നാവികശക്തിയുടെ കീഴിലായിരുന്നു. കോഴിക്കോട് സാമൂതിരിയാണ് പോർച്ചുഗീസുകാർക്കെതിരെ ആദ്യമായി ഒരു നാവികയുദ്ധം നടത്തിയ ഇന്ത്യൻ രാജാവ്. 1504-ൽ സാമൂതിരിയുടെ കൊച്ചി ആക്രമണമായിരുന്നു അത്. 280 കപ്പലുകളിലായി ഏകദേശം 4000 സൈനികർ സാമൂതിരിയുടെ നാവികസേനയിൽ ഉണ്ടായിരുന്നു. നാവികയുദ്ധതന്ത്രങ്ങളിലെ അജ്ഞതമൂലം സാമൂതിരിയുടെ സൈന്യം ദയനീയമായി പരാജയപ്പെട്ടു.

16-ഉം 17-ഉം നൂറ്റാണ്ടുകളിൽ ഇന്ത്യയിലെ പ്രമുഖ നാവികസൈന്യങ്ങൾ മറാത്ത, കേരള തീരങ്ങളിലെ സൈന്യങ്ങളായിരുന്നു. മറാത്ത രാജാവായിരുന്ന ശിവജിക്ക് മികച്ച നാവികസൈന്യം ഉണ്ടായിരുന്നു. മറാത്തയിലെ കനോജി ആംഗ്രേ, സാമൂതിരിയുടെ കപ്പൽപ്പടയുടെ തലവന്മാരായിരുന്ന കുഞ്ഞാലിമരയ്ക്കാർമാർ എന്നിവർ അക്കാലത്തെ ഏറ്റവും മികച്ച ഇന്ത്യൻ നാവികത്തലവന്മാരായിരുന്നു. (നോ: കുഞ്ഞാലിമരക്കാർമാർ) പോർച്ചുഗീസുകാരുടെ കൂറ്റൻ കപ്പലുകളെ നേരിടാനായി കുഞ്ഞാലിമരയ്ക്കാർ അതിവേഗതയിൽ സഞ്ചരിക്കാൻ കഴിവുള്ള ചെറിയ നൗകകൾ പൊന്നാനി, ബേപ്പൂർ എന്നീ തുറമുഖങ്ങളിൽനിന്ന് ഇറക്കിയിരുന്നു. മലബാറിലെ കടത്തനാട്, അറയ്ക്കൽ എന്നീ ചെറിയ രാജവംശങ്ങൾക്കുപോലും മികച്ച നാവികസേന ഉണ്ടായിരുന്നു.

വ്യവസായവിപ്ലവത്തിനുശേഷം 19-ാം നൂറ്റാണ്ടിന്റെ ആരംഭം മുതൽ ആവിയന്ത്രങ്ങളിലധിഷ്ഠിതമായ യുദ്ധക്കപ്പലുകൾ നാവികസേനകൾ ഉപയോഗിച്ചുതുടങ്ങി. അമേരിക്ക, ബ്രിട്ടൻ എന്നീ രാജ്യങ്ങളാണ് ആവിക്കപ്പലുകൾ ആദ്യമായി ഉപയോഗിച്ചുതുടങ്ങിയത്. അമേരിക്കൻ നാവികസേന 1812-ൽ നിർമിച്ച 'ഡെമോലോഗസ്' (Demologos) ആണ് ആവിയന്ത്രം ഉപയോഗപ്പെടുത്തിയ ആദ്യത്തെ യുദ്ധക്കപ്പൽ. പെഡലുകൾ ഘടിപ്പിച്ച ചെറിയ കപ്പലുകളായിരുന്നു.
ആദ്യകാല ആവിക്കപ്പലുകൾ. 1820-കളിൽ വെസ്റ്റ് ഇൻഡീസ് തീരങ്ങളിലെ കടൽക്കൊള്ളക്കാർക്കെതിരെ അമേരിക്കൻ നാവികസേന ഇത്തരം കപ്പലുകളുപയോഗിച്ച് നിരവധി നാവികയുദ്ധങ്ങൾ നടത്തി. തീർത്തും പ്രതികൂലമായ കാലാവസ്ഥകളിലും അമേരിക്കൻ നാവികസേന ആവിക്കപ്പലുകൾ ഉപയോഗിച്ച് വലിയ വിജയങ്ങൾ നേടി. 1840-കളിലെ മെക്സിക്കൻ യുദ്ധവും 1850-കളിലെ ത്രീമെൻ യുദ്ധവും ഉദാഹരണങ്ങളാണ്. നാവികരംഗത്ത് അമേരിക്ക പ്രബലശക്തിയായി വളർന്നതും ഇക്കാലത്താണ്.
ലോഹസംസ്കരണവിദ്യയിലുണ്ടായ മാറ്റങ്ങൾ തോക്കുനിർമ്മാണത്തിലും പ്രതിഫലിച്ചു. ഭാരംകൂടിയ നീണ്ട തോക്കുകൾ കപ്പലുകളിൽ ഘടിപ്പിച്ചുതുടങ്ങി. വെടിയുണ്ടകൾക്കു പകരം തീക്കൽകഷണം (flint stone) ഉപയോഗിക്കുന്ന തോക്കുകളായിരുന്നു ഇവ. സ്ഫോടകശക്തിയുള്ള ഒരു രാസസംയുക്തം (mercuric fulminate) ഇതിനായി നാവികസേനകൾ ഉപയോഗിച്ചു. തട്ടിയാൽ ഉടൻ പൊട്ടിത്തെറിക്കുന്ന ഒരു ചൂർണപദാർഥം അടങ്ങിയിട്ടുള്ള ലോഹക്കൂട്ടും ഇക്കാലത്ത് മിക്ക സേനകളും ഉപയോഗിച്ചിരുന്നു. പുറകുവശത്തുനിന്ന് ഉണ്ടകൾ നിറയ്ക്കാവുന്ന പ്രത്യേകതരം തോക്കുകൾ ബ്രിട്ടീഷ് സൈന്യമാണ് ആദ്യമായി ഉപയോഗിച്ചത്. അമേരിക്കൻ ആഭ്യന്തരയുദ്ധങ്ങളിൽ നാവികസേനയുടെ മികച്ച ആയുധം കരിമരുന്ന് ഉപയോഗിച്ചുള്ളവയായിരുന്നു.
പീരങ്കികൾക്കും തോക്കുകൾക്കും പിറകേ ചെറിയതരം ഷെല്ലുകൾ, ബോംബുകൾ തൊടുക്കാവുന്ന മോർട്ടാറുകൾ എന്നിവയും നാവികസേനകളിൽ സ്ഥാനംപിടിച്ചു. മികച്ച കൃത്യത ഇവയ്ക്കുണ്ടായിരുന്നു. 62മ്മ പൗണ്ട് ഭാരവും ശക്തിയോടെ തുളച്ചുകയറി പൊട്ടിത്തെറിക്കാൻ കഴിവുമുള്ള ഇത്തരം ഷെല്ലുകൾ ഫ്രഞ്ചുസേന വികസിപ്പിച്ചെടുത്തു. 1853-ൽ കരിങ്കടലിൽവച്ച് റഷ്യൻ സേന തുർക്കി സേനയെ തകർത്തത് ഷെല്ലുകൾ ഉപയോഗിച്ചായിരുന്നു. ഷെൽ-തോക്കുകൾ (Shell-gun) വ്യാപകമാവാൻ ഈ സംഭവം കാരണമായി. ആവിയന്ത്രത്തിലോടുന്ന 'ഫ്രിഗേറ്റുകൾ' എന്ന കപ്പലുകൾ അമേരിക്കൻ-ബ്രിട്ടിഷ് സൈന്യങ്ങൾ യുദ്ധങ്ങളിൽ ഉപയോഗിച്ചു. പിന്നീട് ഇത്തരത്തിലുള്ള ഫ്രിഗേറ്റുകൾ ആയിരുന്നു യുദ്ധമുന്നണിയിലെ പ്രബല കപ്പലുകൾ. 1855-ൽ ഇത്തരത്തിലുള്ള ഒരു ബ്രിട്ടിഷ് കപ്പൽ റഷ്യൻ തീരത്തുള്ള ഒരു കോട്ട തകർത്തു. കനത്ത ഉരുക്കുപാളികൾകൊണ്ടു നിർമിതമായ ഇതിന് റഷ്യൻ പ്രത്യാക്രമണത്തിൽനിന്ന് കുറഞ്ഞ പരിക്കേ ഏല്ക്കേണ്ടിവന്നുള്ളു. മുങ്ങിക്കപ്പലുകളുടെയും ടോർപിഡോകളുടെയും ആദ്യകാല രൂപങ്ങൾ ഇക്കാലത്ത് ഉപയോഗിച്ചുതുടങ്ങി.
19-ാം നൂറ്റാണ്ടിന്റെ അവസാനകാലത്തോടെ കവചിത ആക്രമണകാരി കപ്പലുകൾ അഥവാ കവചിത ക്രൂസെറുകൾ നാവിക സേനകളിൽ പ്രധാന ഘടകമായി. ചരക്കുഗതാഗതത്തിന് സംരക്ഷണം നല്കുവാനും പെട്ടെന്ന് ആക്രമണങ്ങൾ നടത്താനും യോജിച്ച രീതിയിൽ നിർമ്മിക്കപ്പെട്ട കപ്പലുകളായിരുന്നു ഇവ. മുങ്ങിക്കപ്പലുകളുടെ നിർമ്മാണത്തിലും കൂടുതൽ മുന്നേറ്റങ്ങൾ ഇക്കാലത്തുണ്ടായി.

ആധുനിക നാവികസേന ഉപയോഗിക്കുന്ന യുദ്ധക്കപ്പലുകളെ പ്രധാനമായും ഏഴ് ഇനങ്ങളായി തരംതിരിക്കാറുണ്ട്. വിമാനവാഹിനികൾ, മുങ്ങിക്കപ്പലുകൾ, ക്രൂസെറുകൾ, ഡിസ്ട്രോയറുകൾ, ഫ്രിഗേറ്റുകൾ, കോർവെറ്റുകൾ, ആംഫിബിയസ് അസോൾട്ട് ഷിപ്പുകൾ എന്നിവയാണ് അവ. ഡിസ്ട്രോയറുകളെയാണ് പൊതുവേ മികച്ച ആക്രമണകാരിയായി കൂടുതൽ സേനകളും ഉപയോഗപ്പെടുത്തുന്നത്. ഭൂരിഭാഗം യുദ്ധക്കപ്പലുകളിലും ആന്റി സർഫസ്, ആന്റി സബ്മറൈൻ, ആന്റി എയർക്രാഫ്റ്റ് എന്നീ വിഭാഗങ്ങളിലുള്ള ആയുധങ്ങൾ അടങ്ങിയിരിക്കും.

യുദ്ധവിമാനങ്ങളെ വഹിക്കാൻ കഴിവുള്ള കൂറ്റൻ കപ്പലുകളാണിവ. കപ്പലിന്റെ ഡെക്കിൽ കിടക്കുന്ന വിമാനങ്ങൾ ആവശ്യം വരുമ്പോൾ പറന്നുയർന്ന് ശത്രുവിനെ ആക്രമിച്ചശേഷം മടങ്ങിയെത്തുന്നു. ബോംബുകളും മിസൈലുകളും പ്രയോഗിക്കാൻ ശേഷിയുള്ള വിമാനങ്ങളാണ് ഇതിൽ ഉണ്ടായിരിക്കുക. ഒന്നാം ലോകയുദ്ധകാലത്ത് ബ്രിട്ടൺ നിർമിച്ച 'ആർഗസ്' ആണ് ലോകത്തിലെ ആദ്യത്തെ വിമാനവാഹിനി. ശത്രുരാജ്യത്തിന്റെ സമുദ്രാതിർത്തികൾക്കരികെ നിലയുറപ്പിച്ചുകൊണ്ട് തന്ത്രപ്രധാനമായ ലക്ഷ്യങ്ങളെ ആക്രമിക്കാനും സ്വന്തം സ്ഥാനങ്ങളെ ശത്രുവിന്റെ ആക്രമണത്തിൽനിന്നു രക്ഷിക്കാനും ചരക്കുകപ്പലുകൾക്ക് സംരക്ഷണം നല്കാനും വിമാനവാഹിനികൾ ഉപയോഗപ്പെടുത്തുന്നു. റഡാർ സംവിധാനങ്ങൾ, വാർത്താവിനിമയആന്റിനകൾ, മിസൈൽ വിക്ഷേപണ സംവിധാനങ്ങൾ, എയർക്രാഫ്റ്റ് ലിഫ്റ്റുകൾ എന്നിവയും വിവിധതരം തോക്കുകളും വിമാനവാഹിനികളിൽ അടങ്ങിയിരിക്കും. മുങ്ങിക്കപ്പലുകളെ തകർക്കാൻ ഉപയോഗപ്പെടുത്തുന്ന പ്രത്യേകതരം വിമാനവാഹിനികളും ഇന്ന് നാവികസേനകൾ ഉപയോഗിക്കുന്നു. ഹെലികോപ്റ്ററുകൾക്കും വിമാനങ്ങൾക്കും പുറമേ ഇവയിലെ മറ്റു പ്രധാന ആയുധങ്ങൾ ഡെപ്ത് ചാർജറുകളും ടോർപിഡോകളുമാണ്. ഹെലികോപ്റ്റർ കാരിയർ, എസ്കോർട്ട് കാരിയർ, ലൈറ്റ് എയർക്രാഫ്റ്റ് കാരിയർ എന്നിവ വിവിധ ഇനം വിമാനവാഹിനികളാണ്. 
വെള്ളത്തിനടിയിലൂടെ സഞ്ചരിച്ചുകൊണ്ട് ആക്രമണം നടത്താൻ കഴിവുള്ള അന്തർവാഹിനികൾ (മുങ്ങിക്കപ്പലുകൾ) ആധുനിക നാവികസേനകളിലെ ഏറ്റവും തന്ത്രപ്രധാനമായ ആയുധമാണ്. ജർമനിയാണ് ഇത്തരം ജലനൌകകൾ ആദ്യമായി യുദ്ധത്തിന് ഉപയോഗിച്ചത്. ശത്രുവിന്റെ കണ്ണിൽപ്പെടാതെ ദിവസങ്ങളോളം മുങ്ങിക്കിടക്കാനും വളരെ വേഗത്തിൽ ജലത്തിനടിയിലൂടെ സഞ്ചരിക്കാനും ഇവയ്ക്കു കഴിയും. മൈനുകൾ നിക്ഷേപിക്കാനും ടോർപിഡോകളെ വിക്ഷേപിക്കാനും ഇവയെ ഉപയോഗപ്പെടുത്താം. മുങ്ങിക്കപ്പലുകളിൽ നിന്ന് യുദ്ധവിമാനങ്ങൾക്കുനേരെ വിക്ഷേപിക്കാവുന്ന മിസൈലുകൾ ഇന്ന് മിക്ക സേനകൾക്കുമുണ്ട്. അവശ്യസമയങ്ങളിൽ ജലോപരിതലത്തിലെത്തി ശത്രുവിമാനങ്ങൾക്കുനേരെയും യുദ്ധക്കപ്പലുകൾക്കുനേരെയും ആക്രമണം നടത്താൻ മുങ്ങിക്കപ്പലുകൾക്കു കഴിയും. ആധുനിക മുങ്ങിക്കപ്പലുകളിൽ നല്ലൊരു പങ്ക് അണുശക്തികൊണ്ട് ഓടുന്നവയാണ്
മികച്ച നിയന്ത്രണശേഷിയുള്ളയുദ്ധക്കപ്പലുകളാണിവ. സങ്കീർണമായ യുദ്ധോപകരണങ്ങളും സ്ഫോടകവസ്തുക്കളും ഇവ വഹിക്കുന്നു. വിവിധതരം മിസൈലുകളും തോക്കുകളും ഇവയിൽ ഘടിപ്പിച്ചിരിക്കും. അണുശക്തികൊണ്ട് സഞ്ചരിക്കുന്നവയാണ് മിക്ക ക്രൂസെറുകളും. പ്രൊട്ടക്റ്റഡ്, ആർമേഡ്, സ്കൗട്ട്, ബാറ്റിൽ എന്നിവ വിവിധ ക്രൂസെർ വിഭാഗങ്ങളാണ്. സമുദ്രഗതാഗതം സംരക്ഷിക്കാനും ആക്രമണങ്ങൾക്ക് പിൻബലം നല്കാനും ഇവയെ ഉപയോഗപ്പെടുത്തുന്നു. 
മികച്ച വേഗതയുള്ള യുദ്ധക്കപ്പലുകളാണിവ. അന്തർവാഹിനികളെയും വിമാനങ്ങളെയും മിസൈലുകളുപയോഗിച്ചു തകർക്കാൻ ഇവയ്ക്കു കഴിയും. കനംകുറഞ്ഞ ഫൈബർ, അലുമിനിയം എന്നിവകൊണ്ട് നിർമിതമായ ഇത്തരം കപ്പലുകളിൽ സങ്കീർണമായ ഇലക്ട്രോണിക് സംവിധാനങ്ങൾ ഉണ്ടായിരിക്കും. സെൻസറുകൾ, ഇലക്ട്രോണിക് ഗിയർ എന്നീ സംവിധാനങ്ങൾ ലക്ഷ്യങ്ങളെ കണ്ടെത്താൻ സഹായിക്കുന്നു. ക്രൂസെർ കപ്പലുകളെ മാറ്റംവരുത്തി ഡിസ്ട്രോയർ ആയി ഉപയോഗിക്കാറുണ്ട്. ഹെലികോപ്റ്ററുകളെ വഹിക്കാൻ ശേഷിയുള്ള ഡിസ്ട്രോയറുകളും നിലവിലുണ്ട്
തോക്കുകളും മിസൈലുകളും ഘടിപ്പിച്ച അകമ്പടിക്കപ്പലുകളാണ് ഫ്രിഗേറ്റുകൾ. അന്തർവാഹിനികളെ തകർക്കാൻ ഇവയ്ക്കു കഴിയും. 'ജൂനിയർ ഡിസ്ട്രോയർ' എന്ന് ഇവയെ വിശേഷിപ്പിക്കാറുണ്ട്. ഡിസ്ട്രോയറുകളുടെ അത്രതന്നെ വേഗതയിൽ സഞ്ചരിക്കാൻ ഇവയ്ക്കു കഴിയും. 
താരതമ്യേന ചെറുതും കുറഞ്ഞ അളവിൽ സ്ഫോടകവസ്തുക്കളെ വഹിക്കുന്നതുമായ യുദ്ധക്കപ്പലുകളാണ് കോർവെറ്റുകൾ. ഫ്രിഗേറ്റിനെക്കാൾ വലിപ്പം കുറഞ്ഞവയാണ് ഇവ. ഇന്ന് മിക്ക സേനകളും തീരങ്ങളിൽ പട്രോളിങ് നടത്താൻ കോർവെറ്റുകൾ ഉപയോഗിക്കുന്നു. അതിവേഗതയിൽ സഞ്ചരിക്കാൻ ശേഷിയുള്ള ഇവയിൽ വിവിധതരം തോക്കുകൾ, മിസൈലുകൾ, സമുദ്രാന്തര യുദ്ധായുധങ്ങൾ എന്നിവ ഘടിപ്പിക്കാൻ കഴിയും. 
ഒരു ആംഫിബിയസ് ആക്രമണത്തിനു (കടലിലൂടെ വന്ന് കരയിലേക്കു കയറിയുള്ള ആക്രമണം) സഹായകമാകുന്ന രീതിയിൽ കരസേനാവ്യൂഹത്തെ ശത്രുവിന്റെ ഭൂമിയിൽ എത്തിക്കാൻ സഹായിക്കുന്നവയാണ് ഇവ. വിമാനവാഹിനികളോടു രൂപസാദൃശ്യമുള്ള ഇവ പ്രധാനമായും ഹെലികോപ്റ്ററുകളെ വഹിക്കുന്നു. എയർക്രാഫ്റ്റുകളെ വഹിക്കാൻ ശേഷിയുള്ള ഇത്തരം കപ്പലുകളും നിലവിലുണ്ട്.

ഇവ കൂടാതെ മൈൻവാരി കപ്പലുകൾ, വിവിധ പട്രോളിങ് കപ്പലുകൾ എന്നിവയും പരിശീലനങ്ങൾക്കുവേണ്ടിയുള്ള പ്രത്യേക കപ്പലുകളും നാവികസേനകളിലുണ്ട്. കടലിൽവച്ച് അറ്റകുറ്റപ്പണികൾ നടത്താനും ഇന്ധനവും ഭക്ഷണസാധനങ്ങളും എത്തിക്കാനും പ്രത്യേകതരം കപ്പലുകൾ നിലവിലുണ്ട്. വാർത്താവിനിമയ ആന്റിനകളും മറ്റ് അനുബന്ധ സംവിധാനങ്ങളും വഹിക്കുന്ന സ്പേസ് അസോസിയേറ്റഡ് ഷിപ്പുകളും സൈനികരെ ചികിത്സിക്കാൻ ആശുപത്രി കപ്പലുകളും യുദ്ധമുഖത്തു പ്രവർത്തിക്കുന്നു.
മറ്റെല്ലാ സേനാസംവിധാനങ്ങളിലുമെന്നപോലെ നാവികസേനകളിലും നവീനമായ മാറ്റങ്ങൾ ഒന്നാം ലോകയുദ്ധകാലത്ത് ഉണ്ടായി. ജർമനി, ബ്രിട്ടൺ, അമേരിക്ക എന്നീ രാജ്യങ്ങൾ നാവികരംഗത്ത് നൂതന പരീക്ഷണങ്ങൾ നടത്തി.

നാവിക സേന പദവികൾ 
കമിഷന്ദ് ആഫീസർ പദവികൾ 
അട്മിരൽ ഓഫ് ദി ഫ്ലീറ്റ്, 
അട്മിരൽ, 
വൈസ് അട്മിരൽ, 
റിയർ ആദ്മിരൽ, 
കമ്മഡോർ, 
ക്യാപ്റ്റൻ., 
കമാണ്ടർ., 
ലഫ്ടനന്റ്റ് കമാണ്ടർ., 
ലഫ്ടനന്റ്റ്., 
സബ് ലഫ്ടനന്റ്റ്., 
മിട ശിപ്മൻ., 
 --Travancorehistory 12:14, 23 ഫെബ്രുവരി 2013 (UTC)

ഒന്നാം ലോകയുദ്ധത്തിനുമുമ്പ് നിലവിലുണ്ടായിരുന്ന കൂറ്റൻ പടക്കപ്പലുകൾ 'പ്രീ-ഡ്രെഡ്നോട്ടു'കൾ (Pre-Dreadnought) എന്നു പൊതുവേ വിശേഷിപ്പിക്കപ്പെടുന്നു. 1890-കളിലാണ് ഇത്തരം കപ്പലുകൾ നാവികസേനകൾ ഉപയോഗിച്ചിരുന്നത്. 1906-ൽ ബ്രിട്ടീഷ് നേവി 'ഡ്രെഡ്നോട്ട്' (Dreadnought) എന്ന പേരിൽ ഒരു പടക്കപ്പൽ പുറത്തിറക്കി. 21 നോട്ടിക് മൈൽ വേഗതയിൽ സഞ്ചരിക്കാൻ കഴിവുള്ള ഇതിൽ 12 ഇഞ്ച് തോക്കുകളായിരുന്നു പ്രധാന ആയുധം. പിന്നീട് നാവികസേനകളെല്ലാം ഇത്തരം കപ്പലുകൾ പുറത്തിറക്കി. ഒന്നാം ലോകയുദ്ധകാലത്ത് പ്രധാന കപ്പലുകളായിരുന്നു ഡ്രെഡ്നോട്ടുകളും പ്രീ ഡ്രെഡ്നോട്ടുകളും. 1900-1914 കാലത്ത് ജർമനി നാവികസേനയുടെ ശക്തി വർധിപ്പിക്കുന്നതിൽ കൂടുതൽ ശ്രദ്ധനല്കി. ജർമനിയോടു മത്സരിച്ച് ബ്രിട്ടനും ശക്തിയേറിയ യുദ്ധക്കപ്പലുകൾ നിർമ്മിക്കാൻ തുടങ്ങി.

ക്രൂസെർ, ഡിസ്ട്രോയർ എന്നീ കപ്പലുകളുടെ പുതിയ രൂപങ്ങൾ നാവികസേനകൾ തയ്യാറാക്കി. വലിയ തോക്കുകൾ ഘടിപ്പിച്ച ക്രൂസെറുകൾ 'ബാറ്റിൽ ക്രൂസെറു'കൾ എന്നാണ് അറിയപ്പെട്ടിരുന്നത്. അതിവേഗതയിൽ സഞ്ചരിക്കാൻ ഇവയ്ക്കു കഴിഞ്ഞിരുന്നു. 8ഃ13.5 ഇഞ്ച് തോക്കുകളാണ് ബാറ്റിൽ ക്രൂസെറുകളിൽ ഉണ്ടായിരുന്നത്. ഡിസ്ട്രോയർ യുദ്ധക്കപ്പലുകളും നാവികസേനകളുടെ ശക്തി വർധിപ്പിച്ചു. 1914-ൽ ബ്രിട്ടന്റെ സേനയിൽ 270 ഡിസ്ട്രോയറുകൾ ഉണ്ടായിരുന്നു. 4 ഇഞ്ച് തോക്കുകളും 21 ഇഞ്ച് ടോർപിഡോ ട്യൂബുകളും ഇവയിലുണ്ടായിരുന്നു. ജർമൻകാർ ഡിസ്ട്രോയറുകളെ ടോർപിഡോ ബോട്ടുകൾ എന്നാണ് വിളിച്ചിരുന്നത്. ജർമനിക്ക് 140 ഡിസ്ട്രോയറുകൾ ഉണ്ടായിരുന്നു. ഒന്നാം ലോകയുദ്ധരംഗത്തേക്ക് അല്പം വൈകി കടന്നുവന്ന അമേരിക്കയ്ക്ക് ശക്തിയേറിയ 247 ഡിസ്ട്രോയറുകൾ ഉണ്ടായിരുന്നു. ഇവയിലെല്ലാം ഹൈഡ്രോഫോണുകൾ, ഡെപ്ത്ത് ചാർജറുകൾ മുതലായ നൂതന ഉപകരണങ്ങൾ ഘടിപ്പിച്ചിരുന്നു. പ്രത്യേകതരം നാവിക യുദ്ധവിമാനങ്ങൾ ഇക്കാലത്ത് വികസിപ്പിക്കപ്പെട്ടു. ജർമനി 'സെപ്പിലിനുകൾ' (Zeppelines) എന്നു പേരുള്ള വലിയ വിമാനങ്ങൾ കപ്പലുകളെ ആക്രമിക്കാൻ ഉപയോഗിച്ചു. ഫ്ളോട്ട് പ്ലെയിനുകൾ, ഫ്ളൈയിങ് ബോട്ടുകൾ തുടങ്ങിയ വിമാനങ്ങൾ മറുഭാഗത്തുനിന്നും ഉപയോഗപ്പെടുത്തി. കൂറ്റൻ യുദ്ധക്കപ്പലുകളിൽ മാറ്റങ്ങൾ വരുത്തി യുദ്ധവിമാനങ്ങളെ വഹിക്കാൻ പാകത്തിലാക്കി. കുറച്ചു യുദ്ധവിമാനങ്ങളെ മാത്രമേ ഇത്തരം കപ്പലുകൾക്കു വഹിക്കാൻ കഴിഞ്ഞിരുന്നുള്ളു. ആധുനിക വിമാനവാഹിനികളുടെ ആദ്യകാലരൂപങ്ങളായിരുന്നു അവ. പൈലറ്റില്ലാത്തതും സ്ഫോടകവസ്തുക്കൾ വഹിക്കുന്നതുമായ ചെറിയ വിമാനങ്ങൾ അമേരിക്കൻ നേവി ഇക്കാലത്തു വികസിപ്പിച്ചെടുത്തു.

അന്തർവാഹിനികൾക്കുവേണ്ടിയുള്ള നിരവധി പരീക്ഷണങ്ങൾ ഇക്കാലത്തു നടന്നു. ഫ്രാൻസ്, ബ്രിട്ടൺ, അമേരിക്ക എന്നിവിടങ്ങളിൽ അന്തർവാഹിനികളുടെ ചെറിയ രൂപങ്ങൾ നിർമ്മിക്കപ്പെട്ടു. യുദ്ധരംഗത്ത് അന്തർവാഹിനി ആദ്യമായി ഉപയോഗിച്ചത് ജർമനി ആയിരുന്നു. 'യു-ബോട്ടുകൾ' എന്നാണ് ജർമനി ഇവയെ വിളിച്ചത്. 800-ഓളം യു-ബോട്ടുകൾ ജർമനിക്കും 250-ഓളം അന്തർവാഹിനികൾ ബ്രിട്ടണും ഒന്നാം ലോകയുദ്ധകാലത്ത് ഉണ്ടായിരുന്നു. ജർമനിയുടെ അന്തർവാഹിനികൾ, സഖ്യരാജ്യങ്ങളുടെ നിരവധി യാത്രാക്കപ്പലുകളെയും ചരക്കുകപ്പലുകളെയും ടോർപിഡോ പ്രയോഗത്തിലൂടെ നശിപ്പിച്ചു. 1917-ലെ ആദ്യ എട്ടു മാസങ്ങളിൽ നിരവധി ബ്രിട്ടീഷ് ജലനൌകകൾ ഇപ്രകാരം നശിപ്പിക്കപ്പെട്ടു. ഡിസ്ട്രോയർ കപ്പലുകളെ യാത്രാകപ്പലുകളുടെയും ചരക്കുകപ്പലുകളുടെയും അകമ്പടി കപ്പലുകളാക്കിക്കൊണ്ട് ബ്രിട്ടൺ ജർമനിയുടെ ആക്രമണത്തെ ചെറുത്തു. 'കോൺവോയ് സംവിധാനം' (Convoy system) എന്ന് ഇത്തരം സുരക്ഷാസംവിധാനം അറിയപ്പെട്ടു. ജർമൻ യു-ബോട്ടുകളെ നശിപ്പിക്കാൻ സഖ്യശക്തികൾ മൈനുകൾ ഉപയോഗിച്ചുതുടങ്ങി. ഉത്തരസമുദ്രത്തിൽ (North Sea) ആയിരക്കണക്കിന് മൈനുകൾ ഇപ്രകാരം നിക്ഷേപിക്കപ്പെട്ടു. ജർമൻ നാവികസേനകൾ മൈനുകളെ നീക്കം ചെയ്യാൻ മൈൻവാരി കപ്പലുകൾ ഉപയോഗിച്ചു. ഇത്തരം മൈൻവാരികൾക്ക് കോൺവോയ് സംവിധാനം ഏർപ്പെടുത്താൻ ജർമനി നിർബന്ധിതമായി. വീണ്ടും നാവികയുദ്ധവിമാനങ്ങളുടെ ആക്രമണം ഇക്കാലത്തു നടന്നു. നേവൽബേസുകളെയും കപ്പലുകളെയും നശിപ്പിക്കാൻ വിമാനവാഹിനികളിൽനിന്നു പറന്നുയരുന്ന യുദ്ധവിമാനങ്ങൾക്കു കഴിഞ്ഞു. ഹൈഡ്രോഫോണുകൾ, ഡെപ്ത്ത് ചാർജറുകൾ എന്നിവയുടെ കടന്നുവരവോടെ അന്തർവാഹിനികളെ നശിപ്പിക്കാനുമായി.

ഒന്നാം ലോകയുദ്ധത്തിന്റെ അവസാനത്തോടെ ബ്രിട്ടൺ, ഫ്രാൻസ്, ജപ്പാൻ, അമേരിക്ക തുടങ്ങിയ രാജ്യങ്ങൾ കൂടുതൽ ശക്തിയുള്ള നാവിക യുദ്ധോപകരണങ്ങൾ നിർമ്മിക്കാൻ ആരംഭിച്ചു. ജർമനിയുടെ കപ്പൽശാലകളിലും രഹസ്യമായി നിരവധി കപ്പലുൾ തയ്യാറാക്കിക്കൊണ്ടിരുന്നു. എയർക്രാഫ്റ്റുകൾ, മിസൈലുകൾ തുടങ്ങിയ നൂതന സംവിധാനങ്ങൾ കണ്ടുപിടിക്കപ്പെട്ടത് ഇക്കാലത്താണ്. റഡാർ, ആന്റി-എയർക്രാഫ്റ്റ് ഗണ്ണറി, പ്രൊപ്പൽഷൻ പ്ളാന്റുകൾ എന്നിവയിൽ വിപ്ളവകരമായ മാറ്റങ്ങൾ ഉണ്ടായി. രണ്ടാം ലോകയുദ്ധത്തിൽ നാവികക്കപ്പലുകളുടെ പ്രധാന ജോലി വിമാനവാഹിനി, ആന്റി-എയർക്രാഫ്റ്റ് നൗകകൾ എന്നിവയ്ക്ക് സംരക്ഷണം നല്കുക എന്നതായിരുന്നു. കൂടാതെ, ശത്രുവിന്റെ തീരപ്രദേശങ്ങളിൽ ആക്രമണം നടത്തുകയും ചെയ്തിരുന്നു. അപൂർവമായി, പരമ്പരാഗതരീതിയിൽ സമുദ്രോപരിതലത്തിൽ പരസ്പര ആക്രമണങ്ങൾ നടന്നു. അമേരിക്കയുടെ പടക്കപ്പലുകൾക്ക് ജപ്പാന്റെ ടോർപിഡോ ആക്രമണത്തെയും ചാവേർ വിമാനങ്ങളുടെ (Kamikaze) ആക്രമണത്തെയും ഫലപ്രദമായി അതിജീവിക്കാൻ കഴിഞ്ഞു. ബ്രിട്ടൺ, ജർമനി, ജപ്പാൻ എന്നിവയുടെ യുദ്ധക്കപ്പലുകളിൽ പലതും എയർക്രാഫ്റ്റുകളുടെ ആക്രമണത്തിൽ തകർന്നു. വിമാനങ്ങളിൽനിന്നു പ്രയോഗിക്കുന്ന ടോർപിഡോകൾ മുങ്ങിക്കപ്പലുകളെ തകർക്കാൻ ഉപയോഗിച്ചു.

വിമാനവാഹിനികളും മുങ്ങിക്കപ്പലുകളും തന്നെയായിരുന്നു രണ്ടാം ലോകയുദ്ധത്തിലെയും പ്രബല കപ്പലുകൾ. മുപ്പതോളം എയർക്രാഫ്റ്റുകളെ വഹിക്കാൻ കഴിവുള്ള വിമാനവാഹിനികൾ അമേരിക്ക, ജപ്പാൻ, ജർമനി എന്നിവയുടെ നേവികളിൽ ഉണ്ടായിരുന്നു. ഇവയുടെ ശരാശരി വേഗത 18-19 നോട്ടിക് മൈൽ ആയിരുന്നു. രണ്ടിഞ്ച്, അഞ്ചിഞ്ച് തോക്കുകളും നിരവധി പ്രത്യേക ആന്റി-എയർക്രാഫ്റ്റ് തോക്കുകളും ഇവയിൽ അടങ്ങിയിരുന്നു. തിരച്ചിൽ വിമാനങ്ങളുടെയും റഡാറുകളുടെയും കാര്യക്ഷമതയിൽ കാര്യമായ മാറ്റങ്ങൾ ഇക്കാലത്തുണ്ടായി. വിമാനങ്ങളിലും കപ്പലുകളിലും ഘടിപ്പിച്ച് റഡാർ സംവിധാനങ്ങളുടെ സഹായത്തോടെ രാത്രികാലങ്ങളിൽപ്പോലും ശത്രുക്കപ്പലുകളെ കണ്ടെത്താനും മുങ്ങിക്കപ്പലുകളുടെ സഞ്ചാരപഥം മനസ്സിലാക്കാനും കഴിഞ്ഞു. മുങ്ങിക്കപ്പലുകളുടെ എണ്ണത്തിലും കാര്യക്ഷമതയിലും വർധനവുണ്ടായി. യുദ്ധാരംഭകാലത്ത് 57 അന്തർവാഹിനികൾ (യു-ബോട്ടുകൾ) ജർമനിക്കുണ്ടായിരുന്നു. സോവിയറ്റ് യൂണിയനാകട്ടെ 235 മുങ്ങിക്കപ്പലുകളാണ് ഉണ്ടായിരുന്നത്. കൂടുതൽ ശക്തിയേറിയ ആയുധങ്ങൾ ഇവയിൽ ഘടിപ്പിച്ചിരുന്നു. ഹെഡ്ജ് ഹോഗ് (Hedge hog) എന്നു പേരുള്ള, 24 ഡെപ്ത്ത് ചാർജറുകൾ തൊടുക്കാൻ ശേഷിയുള്ള ഒരു ആയുധം ബ്രിട്ടീഷ് നാവികസേന വികസിപ്പിച്ചെടുത്തു. ജർമനിയുടെ യു-ബോട്ടുകളെ, ഉപരിതലത്തിലെത്തി ആക്രമണം നടത്താൻ അനുവദിക്കാതെ അകമ്പടി കപ്പലുകൾക്കുനേരെ പലപ്പോഴും അമേരിക്കൻ യുദ്ധവിമാനങ്ങൾ ആക്രമണം നടത്തി. ജപ്പാന്റെ പല ചരക്കുകപ്പലുകളെയും അമേരിക്കൻ അന്തർവാഹിനികൾ നശിപ്പിച്ചു. രണ്ടുപേർക്കുമാത്രം സഞ്ചരിക്കാൻ കഴിവുള്ള പ്രത്യേക മുങ്ങിക്കപ്പലുകൾ തുറമുഖങ്ങളെ ആക്രമിക്കാൻ ജപ്പാൻ ഉപയോഗപ്പെടുത്തിയിരുന്നു.

ശക്തിയേറിയ ക്രൂയിസർ-ഡിസ്ട്രോയർ കപ്പലുകൾ 1930-കളിൽ മിക്ക നാവികസേനകൾക്കും ഉണ്ടായിരുന്നു. 'ഹെവി', 'ലൈറ്റ്' എന്നിങ്ങനെ രണ്ടുവിഭാഗം ക്രൂസെറുകൾ വ്യാപകമായി നിർമ്മിക്കപ്പെട്ടു. മൂന്നിഞ്ച് തോക്കുകളടങ്ങിയ ക്രൂസെറുകൾ ഹെവി ക്രൂസെറുകൾ എന്നും ആറിഞ്ച് തോക്കുകളടങ്ങിയവ ലൈറ്റ് ക്രൂസെറുകൾ എന്നുമാണ് അറിയപ്പെട്ടത്. അഞ്ചിഞ്ച് തോക്കുകളടങ്ങിയ ആന്റി-എയർക്രാഫ്റ്റ് ക്രൂസെറുകളും നാവികസേനകൾ ഉപയോഗിച്ചിരുന്നു. ഓട്ടോമാറ്റിക് ലോഡിങ് സംവിധാനങ്ങളുള്ള ഇത്തരം തോക്കുകൾ ഫയറിങ് നിരക്ക് ഗണ്യമായി വർധിപ്പിച്ചു. ഇരുട്ടിലും പുകമഞ്ഞിലും മികച്ച കൃത്യതയോടെ യുദ്ധവിമാനങ്ങൾക്കുനേരെ നിറയൊഴിക്കാൻ നൂതനമായ റഡാർ സംവിധാനം സഹായിച്ചു.

രണ്ടാം ലോകയുദ്ധകാലത്ത് നൂറോളം അത്യാധുനിക ഡിസ്ട്രോയറുകൾ ബ്രിട്ടന്റെ നിർമ്മാണശാലകളിൽ തയ്യാറായിക്കൊണ്ടിരുന്നു. ഡിസ്ട്രോയറുടേതിനെക്കാൾ ചെറുതും വേഗത കുറഞ്ഞതുമായ കോർവെറ്റുകൾ, സ്ലൂപ്പുകൾ തുടങ്ങിയ പ്രത്യേകതരം കപ്പലുകൾ ബ്രിട്ടന്റെ അകമ്പടിസേനയ്ക്കു ശക്തിപകർന്നു. 1939-നും 1945-നും ഇടയ്ക്ക് 400 അതിവേഗ ഡിസ്ട്രോയറുകൾ അമേരിക്ക നിർമിച്ചു. ജപ്പാനും ഡിസ്ട്രോയർ നിർമ്മാണത്തിൽ കൂടുതൽ ശ്രദ്ധചെലുത്തി.

യുദ്ധക്കപ്പലുകൾക്ക് ആവശ്യമായ സ്പെയർപാർട്ടുകളുമായി നീങ്ങുന്ന കപ്പലുകൾ (മദർ കപ്പലുകൾ) നാവികസേനകളുടെ ഭാഗമായിരുന്നു. സമുദ്രോപരിതലത്തിൽ സ്ഥാപിക്കാവുന്ന താത്കാലിക ഫ്ളോട്ടിങ് ബേസുകൾ, ഫ്ളോട്ടിങ് ഡോക്കുകൾ, ഫ്ളോട്ടിങ് ക്രെയിനുകൾ എന്നിവ കപ്പലുകളെ തീരങ്ങളിൽ അണയാതെതന്നെ അറ്റകുറ്റപ്പണികൾ നടത്താനും ആയുധങ്ങൾ കൈമാറ്റം ചെയ്യാനും സഹായിച്ചു. 'അണ്ടർവെ റിപ്ലനിഷ്മെന്റ്' (Underway) സംവിധാനം ടാസ്ക്ഫോഴ്സുകൾക്ക് മാസങ്ങളോളം കടലിൽ നില്ക്കാനും തുറമുഖത്തണയാതെതന്നെ ഇന്ധനം നിറയ്ക്കാനും സഹായിച്ചു. ഭക്ഷണം, മരുന്ന് എന്നിവയെല്ലാം വിതരണം ചെയ്യുന്ന പ്രത്യേക കപ്പലുകളും യുദ്ധമുഖത്തു പ്രവർത്തിച്ചു. ജപ്പാനും അമേരിക്കയും 'ആംഫിബിയൻ ഓപ്പറേഷനുകൾ' നടത്താനുള്ള പരിശീലന പരിപാടികൾ ഒന്നാം ലോകയുദ്ധത്തിനുശേഷം ആരംഭിച്ചിരുന്നു. പ്രത്യേകം തയ്യാറാക്കിയ വാഹനങ്ങൾ കടലിൽക്കൂടി കരയിലെത്തി ആക്രമണങ്ങൾ നടത്തി. 1941-42 കാലത്ത് വേക്ക് ദ്വീപുകൾ (Wake Island), ഫിലിപ്പീൻസ്, ഇന്തോനേഷ്യ തുടങ്ങിയവയ്ക്കെതിരെ ജപ്പാൻ ഇത്തരം ആക്രമണങ്ങൾ നടത്തി. 1945-ൽ ഒക്കിനാവയ്ക്കെതിരെ അമേരിക്ക ആംഫിബിയൻ ആക്രമണം നടത്തി. ചെറുതും വലുതുമായ 1500-ഓളം ജലനൗകകൾ ഇതിൽ പങ്കെടുത്തു.

മൈനുകൾ തന്ത്രപരമായി മികച്ച ആയുധമായിരുന്നു. ബ്രിട്ടൺ മെഡിറ്ററേനിയൻ സമുദ്രത്തിൽ ആയിരക്കണക്കിന് മൈനുകൾ വിതറി. അച്ചുതണ്ട് ശക്തികളുടെ മുന്നേറ്റത്തിനു വൻനാശം വരുത്താൻ ഇത് കാരണമായി. സഖ്യസേനയുടെ നിരവധി കപ്പലുകളും മൈനുകൾവഴി തകർക്കപ്പെട്ടു. പസിഫിക് സമുദ്രത്തിൽ അമേരിക്കൻ വിമാനങ്ങളും മുങ്ങിക്കപ്പലുകളും നിരവധി മൈനുകൾ നിക്ഷേപിച്ചു. 
ആധുനിക സാങ്കേതികവിദ്യ ഉപയോഗപ്പെടുത്തുന്ന മികച്ച ആയുധങ്ങൾ ഇന്ന് നാവികസേനകൾക്കുണ്ട്. തോക്കുകൾ, മിസൈലുകൾ, ടോർപിഡോകൾ, മൈനുകൾ, ഡെപ്ത്ത് ചാർജറുകൾ, ആന്റിസബ്മറൈൻ മോർട്ടാറുകൾ എന്നിവ നാവികസേന ഉപയോഗിക്കുന്ന വിവിധ ആയുധങ്ങളാണ്. ഓരോ ആയുധവും പ്രവർത്തിപ്പിക്കാൻ പ്രത്യേക പരിശീലനം ലഭിച്ച സൈനികർ ഉണ്ടായിരിക്കും. 
പഴയകാല പീരങ്കികളുടെ പിൻഗാമികളാണ് ആധുനിക നാവിക തോക്കുകൾ. ടൺകണക്കിനു ഭാരമുള്ള ഷെല്ലുകൾ മൈലുകൾക്കപ്പുറത്തേക്കു പായിക്കാൻ ഇവയ്ക്കു കഴിയും. അത്തരത്തിലുള്ള വിവിധയിനം തോക്കുകൾ നിലവിലുണ്ട്. തോക്കിന്റെ വലിപ്പം നിർണയിക്കുന്നത് ഉപയോഗിക്കുന്ന ഷെല്ലിന്റെ വ്യാസത്തെ അടിസ്ഥാനമാക്കിയാണ്. ലൈറ്റ് ഗണ്ണുകൾ അഥവാ ആന്റി-എയർക്രാഫ്റ്റ് ഗണ്ണുകൾ വിമാനങ്ങളെ വെടിവച്ചിടാൻ ഉപയോഗിക്കുന്നു. ഹെവി ഗണ്ണുകളാണ് കപ്പലുകൾക്കുനേരെ നിറയൊഴിക്കാൻ ഉപയോഗിക്കുന്നത്. മീഡിയം ഗണ്ണുകൾ വിമാനങ്ങൾക്കുനേരെയും കപ്പലുകൾക്കുനേരെയും വെടിയുതിർക്കാൻ ഉപയോഗിക്കുന്നു. ഇരുട്ടിലും പ്രതികൂല കാലാവസ്ഥയിൽപ്പോലും ഇത്തരം തോക്കുകൾ ഫലപ്രദമായി പ്രവർത്തിപ്പിക്കാൻ കഴിയും. റഡാറും ഉപഗ്രഹസംവിധാനവും ഉപയോഗിച്ച് ലക്ഷ്യസ്ഥാനത്തിന്റെ യഥാർഥ സ്ഥാനവും ദൂരവും നിർണയിക്കുകയും കപ്പലുകളിലെ കംപ്യൂട്ടർ സംവിധാനങ്ങളുടെ സഹായത്തോടെ ഏതു തോക്ക് പ്രവർത്തിപ്പിക്കണമെന്ന് സൈനികർ തീരുമാനിക്കുകയും ചെയ്യുന്നു.

നാവികസേനയുടെ ഏറ്റവും പ്രബലമായ ആയുധമാണ് മിസൈലുകൾ. ഉപരിതല കപ്പലുകളിൽനിന്നും മുങ്ങിക്കപ്പലുകളിൽനിന്നും വിമാനങ്ങളിൽനിന്നും വിവിധതരം മിസൈലുകളെ വിക്ഷേപിക്കുവാൻ കഴിയും. വലിയ അളവിൽ സ്ഫോടക വസ്തുക്കളെ വഹിക്കുന്ന ഇവയുടെ സഞ്ചാരത്തെ വിദൂരസ്ഥലത്തിരുന്നു നിയന്ത്രിക്കാനാകും. എയർ-ടു-എയർ, എയർ-ടു-സർഫസ്, സർഫസ്-ടു-സർഫസ് എന്നിങ്ങനെ മിസൈലുകളെ പൊതുവിൽ വർഗീകരിക്കാൻ കഴിയും.

മുങ്ങിക്കപ്പലുകൾ, മറ്റ് ഉപരിതലക്കപ്പലുകൾ എന്നിവയെ നശിപ്പിക്കാൻ ഇവയ്ക്കു കഴിയും. എയർക്രാഫ്റ്റുകളും ഹെലികോപ്റ്ററുകളും കപ്പലുകളും ടോർപിഡോകളെ വിക്ഷേപിക്കാൻ ഉപയോഗിക്കാം. മിസൈലുകളോടു സാമ്യമുള്ള ഇവയ്ക്കു ജലത്തിനടിയിലൂടെ അതിവേഗത്തിൽ സഞ്ചരിക്കാൻ കഴിയും. ജലത്തിനടിയിൽവച്ച് ലക്ഷ്യവുമായി കൂട്ടിയിടിക്കുന്ന ഇത് ലക്ഷ്യത്തിൽ ഒരു ദ്വാരം വീഴ്ത്തുന്നു. ശത്രുവിന്റെ കപ്പൽ സൃഷ്ടിക്കുന്ന കാന്തമണ്ഡലം, ഒച്ച (noise), കമ്പനം എന്നിവയെയാണ് ഒരു ടോർപിഡോ അന്വേഷിക്കുന്നത്. സോണാർ സംവിധാനങ്ങൾ ടോർപിഡോകളുടെ സാന്നിധ്യം കണ്ടെത്താൻ ഉപയോഗിക്കുന്നു.

ജലത്തിനടിയിൽവച്ചു പൊട്ടിത്തെറിക്കുന്ന ബോംബുകളാണ് ഡെപ്ത്ത് ചാർജറുകൾ. ജലത്തിനടിയിലുള്ള ഒരു മുങ്ങിക്കപ്പലിനു മുകളിൽ ഇവയെ നിക്ഷേപിക്കുകയാണ് സാധാരണ ചെയ്യാറുള്ളത്. ഡെപ്ത്ത് ചാർജറുകൾ പ്രയോഗിക്കാൻ മുങ്ങിക്കപ്പലിന്റെ നേരെ മുകളിൽ എത്തേണ്ടതുണ്ട്. ഈ പ്രശ്നം ദൂരീകരിക്കുന്ന ബോംബുകളാണ് ആന്റി സബ്മറൈൻ മോർട്ടാറുകൾ. ഒരു പ്രത്യേക അകലത്തുനിന്ന് ഇവയെ പ്രയോഗിക്കാനാകും. സ്ക്വിഡുകൾ, ലിംബോസ് (Limbos) എന്നിവ വിവിധയിനം മോർട്ടാറുകളാണ്. മോർട്ടാറുകൾ പ്രയോഗിക്കാനുള്ള ബാരലുകൾ കപ്പലുകളുടെ അണിയത്തിനടുത്താണ് പൊതുവേ ഘടിപ്പിക്കാറുള്ളത്.

വിമാനങ്ങളിൽനിന്നോ കപ്പലുകളിൽനിന്നോ മുങ്ങിക്കപ്പലുകളിൽനിന്നോ കടലിൽ നിക്ഷേപിക്കാവുന്നവയാണ് നാവികമൈനുകൾ. 'മൈൻ ലെയിങ്' എന്നാണ് മൈനുകൾ നിക്ഷേപിക്കുന്ന പ്രക്രിയയെ വിശേഷിപ്പിക്കുന്നത്. കടലിൽ അതിർത്തിയിലുടനീളം ഇവ വിതറുകയാണു പതിവ്. ഇതുവഴി ശത്രുക്കളുടെ കടന്നുവരവ് തടയാനാകുന്നു.

ജലനൗകകൾ സമ്പർക്കത്തിൽ വരുമ്പോൾ പൊട്ടിത്തെറിക്കുന്ന രീതിയിലായിരുന്നു ആദ്യകാല മൈനുകൾ. സമുദ്രോപരിതലത്തിൽനിന്ന് അല്പം താഴെ പൊങ്ങിക്കിടക്കുന്ന രീതിയിലായിരുന്നു ഇവ സ്ഥാപിച്ചിരുന്നത്. ആധുനിക മൈനുകൾ സമുദ്രത്തിന്റെ അടിത്തട്ടിലാണ് സ്ഥാപിക്കുന്നത്. ശബ്ദതരംഗത്തിന്റെയോ കാന്തികമണ്ഡലത്തിന്റെയോ സാന്നിധ്യത്തിൽ ഇവ പൊട്ടിത്തെറിക്കുന്നു. നൌകകൾ കടന്നുപോകുമ്പോഴുണ്ടാകുന്ന ജലത്തിലെ മർദവ്യതിയാനത്തിന്റെ ഫലമായി പൊട്ടിത്തെറിക്കുന്ന മൈനുകളും പ്രചാരത്തിലുണ്ട്. മുങ്ങൽവിദഗ്ദ്ധർ ശത്രുവിന്റെ കപ്പലിൽ നിക്ഷേപിക്കുന്ന ലിംബെറ്റ് മൈനുകളും നിലവിലുണ്ട്. ഒരു നിർദിഷ്ട സമയത്തിനുശേഷമോ കപ്പൽ നിർദിഷ്ട ദൂരം പിന്നിട്ടശേഷമോ ഇവ പൊട്ടിത്തെറിക്കും. മൈനുകളെ നീക്കംചെയ്യാൻ പ്രത്യേകരീതിയിൽ നിർമ്മിക്കപ്പെട്ട മൈൻവാരിക്കപ്പലുകൾ ഉപയോഗിക്കുന്നു. കൂടാതെ മൈൻവാരി വിമാനങ്ങളും ഹെലികോപ്റ്ററുകളും നിലവിലുണ്ട്.

രണ്ട് മുങ്ങൽവിദഗ്ദ്ധർക്കു സഞ്ചരിക്കാൻ കഴിയുന്ന ഒരു പ്രത്യേക സംവിധാനമാണിത്. രാത്രികാലങ്ങളിലാണ് ഇവ പ്രയോഗിക്കുന്നത്. യാത്രികർ ഈ ടോർപിഡോയെ ലക്ഷ്യസ്ഥാനത്തു നിക്ഷേപിച്ചശേഷം തിരിച്ചുപോരുകയും ഒരു നിർദിഷ്ട സമയത്തിനുശേഷം ഇത് പൊട്ടിത്തെറിക്കുകയും ചെയ്യുന്നു.

രണ്ടാം ലോകയുദ്ധകാലത്ത് ഇറ്റലിയാണ് ഇത് ആദ്യമായി നിർമിച്ചത്. ഇന്ന് മിക്ക സേനകളിലും ഇത്തരം ആയുധങ്ങളുണ്ട്. ജി.പി.എസ്. മോഡുലേറ്റഡ് അൾട്രാ സൗണ്ട് സംവിധാനങ്ങളുള്ളവയാണ് ആധുനിക ഹ്യൂമൻ ടോർപിഡോകൾ. ബ്രിട്ടിഷ് നാവികസേന 'ചാരിയട്ട്' (Chariot) എന്നാണ് ഇതിനെ വിളിക്കുന്നത്. 


</doc>
<doc id="144918" url="https://ml.wikipedia.org/wiki?curid=144918" title="ടൈറ്റനോസോറസ്">
ടൈറ്റനോസോറസ്

ടൈറ്റനോസോറസ് അന്ത്യ ക്രിറ്റേഷ്യസ് കാലത്ത് ഇന്ത്യയിൽ ജീവിച്ചിരുന്ന സോറാപോഡ് വംശത്തിൽ പെട്ട വളരെ വലിയ ദിനോസർ ആയിരുന്നു. ദിനോസറുകളിലെ സസ്യഭുക്കുകളിൽ ഒരു പ്രധാന വിഭാഗമാണ്‌ ടൈറ്റനോസോറസ്. സമാനമായ സ്പീഷിസ്നെ ദക്ഷിണ അമേരിക്കയിലും യൂറോപ്പിലും കണ്ടു കിട്ടിയിട്ടുണ്ട്. ഗ്രീക്ക് പുരാണത്തിലെ അതിശക്തി ഉള്ള ദേവന്മാരായ ടൈറ്റന്മാർ ആണ് പേരിനു ആധാരം.

ടൈറ്റനോസോറസ്നു സാധാരണ 9 -12 മീറ്റർ ( 30-40 അടി ) നീളവും , ഏകദേശം 13 ടൺ ഭാരവും ഉണ്ടായിരുന്നു.

2. William Smith (lexicographer)|Smith, William, "Dictionary of Greek and Roman Biography and Mythology", 1870, Ancientlibrary.com, article on "Titan"


</doc>
<doc id="144920" url="https://ml.wikipedia.org/wiki?curid=144920" title="ദയാവധം">
ദയാവധം

ദയാവധം അല്ലെങ്കിൽ വേദനയില്ലാക്കൊല,( Euthanasia , ഗ്രീക്ക് പദം εὐθανασία, അർത്ഥം:"നല്ല മരണം") അർത്ഥമാക്കുന്നത്, "വേദനയോ കഷ്ടപ്പാടോ ഇല്ലാതെ ജീവൻ അവസാനിപ്പിക്കുക" എന്നാണ്. "ഒരു ജീവൻ അവസാനിപ്പിക്കണമെന്ന മനഃപൂർവ ഉദ്ദേശത്തോടെ ഉള്ള ഇടപെടൽ" ആയാണ് ബ്രിട്ടിഷ് നൈതിക വൈദ്യ സമിതി ദയാവധത്തെ നിർവചിച്ചിരിക്കുന്നത്. ദയാവധത്തോടെ, വ്യത്യസ്ത സമീപനമാണ് പല രാജ്യങ്ങൾക്കും. സ്വയം, ദയാവധത്തിന് ശ്രമിക്കുന്നവർക്കുമേൽ ആത്മഹത്യാക്കുറ്റത്തിനും, സഹായിക്കുന്നവർക്ക് മേൽ കൊലക്കുറ്റത്തിനും കേസെടുക്കുന്നതാണ് യു.എസ്സിലെ നിയമം. എന്നാൽ, ഉദാര സമീപനമാണ് യുറോപ്യൻ രാജ്യങ്ങളിൽ. ദയാവധത്തിനു സഹായിക്കുന്നവർക്കെതിരെ ജെർമനി, സ്വിറ്റ്സർലാന്റ് എന്നിവിടങ്ങളിൽ കൊലക്കുറ്റം ചുമത്തുകയില്ല. ജഡ്ജിയുടെ വിവേചനത്തിനു വിടുന്ന സമീപനമാണ് നോർവേയിൽ. ഇന്ത്യൻ നിയമം നിഷ്ക്രിയ ദയാവധം അനുവദിക്കുന്നു.
സ്വമേധമായി, സ്വമേധമല്ലാതെ, സകർമ്മകമായി, നിഷ്ക്രിയമായി എന്നിങ്ങനെ നാല് ഇനമായി ദയാവധത്തെ തരം തിരിക്കാം. സകർമക ദയാവധം കുറ്റകരമായ നരഹത്യ ആയി എല്ലായിടത്തും കണക്കാക്കപ്പെടുന്നു. നിഷ്ക്രിയ ദയാവധം കുറ്റകരമല്ല എന്നാണു പൊതുവേ കണക്കാക്കപ്പെടുന്നത്.

വൈദ്യശാസ്ത്ര നൈതികതയിൽ, സങ്കീർണമായ പല പ്രശ്നങ്ങൾക്കും ദയാവധം കാരണമായിട്ടൊണ്ട്‌ . രോഗിയുടെ രോഗവും വേദനയും ഇല്ല്ലാതാക്കുകയും, ജീവൻ സംരക്ഷിക്കുക്കുകയും ചെയ്യുമെന്ന് പ്രതിഞ്ഞ എടുത്ത് ആണ് വൈദ്യവൃത്തിയിലെക്കുള്ള പ്രവേശനം.. ഒരു രോഗി അനുഭവിക്കുന്ന വേദന, ഭേദമാക്കാനാവില്ലെന്നു വൈദ്യശാസ്ത്രപരമായി സ്ഥിരീകരിച്ചാൽ, വേദനയിൽനിന്നും മുക്തനാവുക എന്ന രോഗിയുടെ ആഗ്രഹം സാധൂകരിക്കപ്പെടുന്നില്ല. ഇവിടെ ഇരട്ട പ്രഭാവ തത്ത്വമാണ് സ്വീകാര്യം. വേദനയിൽ നിന്നുമുള്ള മോചനം മരണത്തിനിടയാക്കാമെങ്കിലും അതിനെ ഈ തത്ത്വം സാധൂകരിക്കുന്നു. അതിനാൽ വേദനയിൽ നിന്നും രക്ഷ നേടുന്നതിനുള്ള അവസാന മാർഗ്ഗമെന്ന നിലക്ക് മരണം ആഗ്രഹിക്കുന്ന രോഗിയെ അതിനു സഹായിക്കുക എന്നത് ഡോക്ടറുടെ ഉത്തരവാദിത്തമായി ദയാവധത്തെ അനുകൂലിക്കുന്നവർ വാദിക്കുന്നു.

അതിജീവിക്കാൻ സാധ്യത ഇല്ലെന്നു ഉറപ്പായ കുട്ടികളെ വധിക്കുന്ന സമ്പ്രതായത്തെക്കുറിച്ച് അരിസ്റ്റോട്ടിൽ പറയുന്നൊണ്ട്‌. അസഹനീയമായ വേദനക്കുള്ള അന്തിമ പരിഹാരമായി പ്ലേറ്റോ ആത്മഹത്യയെ ന്യായീകരിക്കുന്നു. ഈ സമ്പ്രദായം മിക്ക രാജ്യങ്ങളിലും നിലനിന്നിരുന്നതായി രേഖകൾ സൂചിപ്പിക്കുന്നു. ഇത് വ്യാപകമായി ദുരുപയോഗം ചെയ്തതായും കാണപ്പെടുന്നു. .


</doc>
<doc id="144923" url="https://ml.wikipedia.org/wiki?curid=144923" title="കുർദ്">
കുർദ്

മദ്ധ്യപൂർവ്വദേശത്ത് വസിക്കുന്ന ഇറാനിയൻ വംശത്തിൽപ്പെട്ട ഒരു ജനവംശമാണ് കുർദുകൾ അഥവാ കുർദിഷ് ജനത (). ഇറാൻ, ഇറാഖ്, സിറിയ, തുർക്കി,അർമേനിയ എന്നീ രാജ്യങ്ങളിലായി കിടക്കുന്ന കുർദിസ്താൻ എന്ന മേഖലയിലാണ് ഇവരുടെ ആവാസം. ഇന്തോ-യൂറോപ്യൻ ഭാഷാകുടുംബത്തിലെ ഇറാനിയൻ ഉപകുടുംബത്തിലുൾപ്പെടുന്ന കുർദിഷ് ഭാഷയാണ് ഇവർ സംസാരിക്കുന്നത്. കുർദുകളും അറബി ഇറാക്കികളും തമ്മിലുള്ള സംഘട്ടനങ്ങൾ കാരണം പലർക്കും കുർദ് എന്ന് വച്ചാൽ ഒരു പ്രത്യേക മതവിഭാഗമാണെന്നുള്ള തെറ്റിദ്ധാരണയുണ്ട്. കുർദ് എന്ന് പറഞ്ഞാൽ മലയാളി, ബീഹാറി, ബംഗാളി, തുർക്കി, അറബി എന്നിവ പോലെ ഒരു വംശീയ വിഭാഗമാണ്. കുർദുകൾ ഭൂരിപക്ഷവും സുന്നി ഇസ്ലാം മത വിശ്വാസികളാണ്.കുർദുകൾക്കായി പ്രത്യേക രാഷ്ട്രം എന്നത് ന്യായമായ ആവശ്യമാണ്.

ആദ്യകാല മെസപ്പൊട്ടാമിയൻ സാമ്രാജ്യങ്ങളുടെ ചരിത്രഗ്രന്ഥങ്ങളിൽ കുർദുകളെക്കുറിച്ച് രേഖപ്പെടുത്തിയിട്ടുണ്ട്. കാർദൗചോയി (Kardouchoi) എന്നാണ് അവയിൽ കുർദുകളെ പറയുന്നത്. ബി.സി. ഏഴാം നൂറ്റാണ്ടുമുതലേ ഗിരിവർഗ്ഗക്കാർ എന്ന പേരിൽ ചരിത്രത്തിൽ രേഖപ്പെടുത്തപ്പെട്ടിട്ടുള്ള ഇവർ തുർക്കികൾക്കും വളരെക്കാലം മുൻപേ അനറ്റോളിയൻ പീഠഭൂമിയിൽ വാസമുറപ്പിച്ചിരുന്നു. ഏഴാം നൂറ്റാണ്ടിൽ ഇവർ ഇസ്ലാംമതത്തിലേക്ക് പരിവർത്തനം ചെയ്യപ്പെട്ടപ്പോഴും, പേർഷ്യക്കാരെപ്പോലെ അവരുടെ ഭാഷ നിലനിർത്തി അറബി ലിപിയിൽ പേർഷ്യൻ അക്ഷരമാല ഉപയോഗിച്ചാണ് കുർദിഷ് എഴുതുന്നത്. കുർദിഷ് ഭാഷയിലുള്ള ആദ്യത്തെ പ്രസിദ്ധീകരണം 1897-ലാണ് ആരംഭിച്ചത്.

മറ്റുപല ഇറാനിയൻ വംശജരെപ്പോലെ, വസന്തവിഷുവത്തിൽ ആഘോഷിക്കുന്ന നവ്റോസ് (പുതുവർഷം) കുർദുകളുടെ പ്രധാനപ്പെട്ട ആഘോഷമാണ്. പോയവർഷത്തെ അഴുക്ക് ഒഴിവാക്കുക എന്ന വിശ്വാസത്തിൽ തീ കത്തിക്കുകയും അതിനു മുകളിലൂടെ ചാടുകയും ചെയ്യുക എന്നത് ഈ ആഘോഷത്തിന്റെ ഭാഗമാണ്.
കുർദുകളുടെ ഇടയിൽ വ്യത്യസ്ത മതവിഭാഗക്കാരുണ്ട്. അവ പ്രധാനമായും സുന്നി, ഷിയ, ക്രിസ്ത്യൻ, യർസാൻ, യസീദി, സൊറോസ്ട്രിയൻ എന്നിവയാണ്. ഭൂരിപക്ഷം കുർദുകളും സുന്നി മുസ്ലിം ആണെങ്കിലും അവരുടെ ഇടയിൽ തീവ്രമായ മതവിശ്വാസങ്ങൾ കുറവാണ്. വലിയൊരു വിഭാഗം കുർദിസ്ഥാൻ വർക്കേർസ് പാർട്ടിയുടെ സ്വാധീനം കാരണം മതേതരത്വ സോഷ്യലിസ്റ്റ് ചിന്താഗതിക്കാരാണ്.


</doc>
<doc id="144924" url="https://ml.wikipedia.org/wiki?curid=144924" title="ഡ്രൈ ക്ലീനിങ്">
ഡ്രൈ ക്ലീനിങ്

രാസവസ്തുക്കളുപയോഗിച്ച് യന്ത്രസഹായത്താൽ വസ്ത്രം ശുദ്ധിചെയ്യുന്ന രീതിയെ ഡ്രൈ ക്ലീനിങ് അല്ലെങ്കിൽ അജലധാവനം എന്നു വിളിക്കുന്നു. നൈലോൺ, ടെറികോട്ടൺ, ടെറിലിൻ തുടങ്ങിയ കൃത്രിമ തുണിത്തരങ്ങളും, രോമം, പട്ട് എന്നിവയും വൃത്തിയാക്കുന്നതിന് ഡ്രൈക്ളീനിങ് സമ്പ്രദായമാണ് ഏറ്റവും അനുയോജ്യം.

1849-ൽ പാരീസിലെ ഒരു തുന്നൽക്കാരനായ "ജോളിബലിൻ" ആണ് ഡ്രൈക്ളീനിങ് രീതി കണ്ടുപിടിച്ചത്. 19-ആം ശതകത്തിന്റെ ഉത്തരാർധത്തിൽ ഫ്രാൻസിൽ ഒട്ടാകെയും ബ്രിട്ടനിലും (1860) ഈ സമ്പ്രദായം നിലവിൽവന്നു. നിരന്തരമായ ഗവേഷണവും യന്ത്രസാമഗ്രികളുടെ പുരോഗതിയും ഇതിന്റെ വളർച്ചയ്ക്കു സഹായകമായി ഭവിച്ചു. നാഫ്ത (naphtha), ഗ്യാസൊലീൻ (gasoline) മുതലായ ലായകങ്ങളാണ് ആദ്യകാലത്ത് അജലധാവനത്തിനുപയോഗിച്ചിരുന്നത്. എന്നാൽ ഇവ എളുപ്പത്തിൽ തീപിടിക്കുന്ന വസ്തുക്കളായതുകൊണ്ട് മറ്റു രീതികളെ ആശ്രയിക്കേണ്ടിവന്നു. 1925-ൽ പെട്രോളിയത്തിൽനിന്നും ശുദ്ധിചെയ്തെടുക്കുന്ന "സ്റ്റൊഡാർഡ്" എന്ന ലായകം (stoddard solvent) ഉപയോഗിച്ചുതുടങ്ങി. സുരക്ഷിതലായകം എന്നു വിശേഷിപ്പിക്കപ്പെടുന്ന മറ്റൊരു പെട്രോളിയം ഉത്പന്നവും കണ്ടുപിടിക്കപ്പെട്ടു. അജലധാവനത്തിന് ഉപയുക്തമാക്കിയ മറ്റു ചില രാസവസ്തുക്കളാണ് കാർബൺടെട്രാക്ളോറൈഡ് (carbon tetrachloride), ട്രൈക്ളോറോ എഥിലീൻ (trichloro ethylene), പെർക്ളോറോ എഥിലീൻ (perchloroethylene) എന്നിവ. കാർബൺ ടെട്രാക്ളോറൈഡ് വിഷപദാർഥമായതുകൊണ്ട് ഇപ്പോൾ ഉപയോഗിക്കാറില്ല.

അജലധാവനത്തിനുള്ള തുണിത്തരങ്ങൾ വിവിധരീതിയിലുള്ള പ്രവർത്തനങ്ങൾക്കു വിധേയമാക്കേണ്ടതുണ്ട്. കറ കളയുന്നതിനും ശുചിയാക്കുന്നതിനും ഇസ്തിരി ഇടുന്നതിനും എല്ലാം പ്രത്യേക വിഭാഗങ്ങളുണ്ട്. കറ, മറ്റ് അഴുക്കുകൾ, കീറലുകൾ എന്നിവയനുസരിച്ചു വസ്ത്രങ്ങളെ ആദ്യം തിരിഞ്ഞുമാറ്റുന്നു. പിന്നീട് വസ്ത്രത്തിൽ ഘടിപ്പിച്ചിട്ടുള്ള ആഭരണങ്ങൾ, ബട്ടനുകൾ, മറ്റ് അലങ്കാരവസ്തുക്കൾ എന്നിവ വേർപെടുത്തുന്നു. അതിനുശേഷം ഓരോ തുണിക്കും അടയാളം കൊടുക്കുന്നു. നിറം, തരം, വലിപ്പം ഈ അടിസ്ഥാനത്തിൽ അവയെ വീണ്ടും ഇനംതിരിച്ച് ഓരോ ഇനവും പെട്രോളിയംപോലുള്ള ലായകങ്ങൾ നിറച്ച ഡ്രൈക്ളീനിംഗ് യന്ത്രത്തിൽ പ്രത്യേകം ഇടുന്നു. എണ്ണ, ഗ്രീസ് മുതലായ അഴുക്കുകൾ ഈ ലായകത്തിൽ ലയിക്കും. അലേയപദാർഥങ്ങളായ അഴുക്കുകൾ, മണ്ണ്, പൊടി, കരി മുതലായവ ലായകത്തിന്റെ സുശക്തമായ പ്രവർത്തനവും അപമാർജകങ്ങളുടെ (detergents) പ്രവർത്തനവുംകൊണ്ട് ഇളകി വസ്ത്രങ്ങൾ ശുചിയാകുന്നു. ഇങ്ങനെ വെടിപ്പാക്കിയെടുത്ത വസ്ത്രങ്ങളെ വീണ്ടും ലായകത്തിൽ കഴുകി ശുദ്ധമാക്കിയശേഷം അപകേന്ദ്രകശക്തി (centrifugal force) ഉപയോഗിച്ച് അവയിൽ തങ്ങിനില്ക്കുന്ന ലായകാവശിഷ്ടങ്ങളെ പുറത്താക്കുന്നു. പിന്നീട് പ്രത്യേകം നിർമിച്ചിട്ടുള്ള പെട്ടിയിൽവച്ച് ഉണക്കുമ്പോൾ ലായകത്തിന്റെ അവശേഷിച്ചിട്ടുള്ള അംശവും മാറിക്കിട്ടും. ശുദ്ധിചെയ്തെടുത്ത വസ്ത്രങ്ങൾക്ക് ഉറപ്പും കട്ടിയും നല്കുന്നതിന് തെർമോ പ്ളാസ്റ്റിക് റെസിൻ (thermo plastic resin) കലർത്തിയ ലായകത്തിൽ ഇട്ട് വീണ്ടും പ്രവർത്തിപ്പിക്കുന്നു. ഉപയോഗം കഴിഞ്ഞ ലായകം അരിച്ച് വീണ്ടും ഉപയുക്തമാക്കുന്നു.

കറകൾ തിരിച്ചറിയുകയും മാറ്റുകയും ചെയ്യുന്നതാണ് ഏറ്റവും സൂക്ഷ്മതവേണ്ട ജോലി. ആഹാര പാനീയങ്ങളിൽ നിന്നും മറ്റും വസ്ത്രങ്ങളിൽ പറ്റിയ കറകൾ യഥായോഗ്യം ആവിയിൽവച്ചോ രാസപദാർഥങ്ങൾ പുരട്ടിയോ ബ്രഷ് ചെയ്തുമാറ്റുന്നു. ഓരോ തരം തുണിക്കും പ്രത്യേകം പ്രത്യേകമായി ഏകദേശം 20 തരം അഭികർമകങ്ങൾ (reagents) ഉള്ളതിൽനിന്നും ആവശ്യമായതു തിരഞ്ഞെടുത്ത് നിർദിഷ്ടസമയം തുണിയിൽ പ്രവർത്തിപ്പിച്ച് കറനീക്കം ചെയ്യുന്നു. അവശ്യം വേണ്ട തുന്നൽപ്പണികളും അജലധാവനത്തോടൊപ്പം ചെയ്തുകൊടുക്കാറുണ്ട്. വസ്ത്രങ്ങൾ മടക്കി പ്രസ്സ് ചെയ്തെടുക്കുന്നതിന് പ്രത്യേകം യന്ത്രങ്ങളുണ്ട്. ലോലമായ വസ്ത്രങ്ങൾ ഇലക്ട്രിക് തേപ്പുപെട്ടി ഉപയോഗിച്ച് ഇസ്തിരിക്കിടുകയാണ് പതിവ്.


</doc>
<doc id="144926" url="https://ml.wikipedia.org/wiki?curid=144926" title="കാഞ്ഞങ്ങാട് നിയമസഭാമണ്ഡലം">
കാഞ്ഞങ്ങാട് നിയമസഭാമണ്ഡലം

കാസർഗോഡ് ജില്ലയിലെ കാഞ്ഞങ്ങാട് നഗരസഭയും, അജാനൂർ, ബളാൽ, കള്ളാർ, കിനാനൂർ-കരിന്തളം,കോടോം-ബേളൂർ, മടിക്കൈ, പനത്തടി എന്നീ ഗ്രാമപഞ്ചായത്തുകളും ഉൾപ്പെടുന്ന നിയമസഭാമണ്ഡലമാണ് കാഞ്ഞങ്ങാട് നിയമസഭാമണ്ഡലം. 2008-ലെ നിയമസഭാ പുനർനിർണ്ണയത്തോടെയാണ് ഈ നിയമസഭാമണ്ഡലം നിലവിൽ വന്നത്.

സി.പി.ഐ.യിലെ ഇ. ചന്ദ്രശേഖരൻ ആണ് 2011 മുതൽ ഈ മണ്ഡലത്തെ പ്രതിനിധീകരിക്കുന്നത്


</doc>
<doc id="144935" url="https://ml.wikipedia.org/wiki?curid=144935" title="വേനൻബ്രാവടു വെള്ളച്ചാട്ടം">
വേനൻബ്രാവടു വെള്ളച്ചാട്ടം

എറണാകുളം ജില്ലയിലെ മലയാറ്റൂരിനു സമീപമുള്ള ഒരു ചെറിയ വെള്ളച്ചാട്ടമാണ് വേനൻബ്രാവടു വെള്ളച്ചാട്ടം. മുളങ്കുഴി വെള്ളച്ചാട്ടം എന്നും അറിയപ്പെടുന്ന ഇത് മലയാറ്റൂരിൽ നിന്നും 15 കിലോമീറ്റർ ദൂരത്തായി മുളംകുഴി എന്ന സ്ഥലത്താണ് സ്ഥിതിചെയ്യുന്നത്. പെരിയാറിന്റെയും പെരുംതോടിന്റെയും സംഗമകേന്ദ്രവുമാണിവിടം.


</doc>
<doc id="144936" url="https://ml.wikipedia.org/wiki?curid=144936" title="ചീയപ്പാറ വെള്ളച്ചാട്ടം">
ചീയപ്പാറ വെള്ളച്ചാട്ടം

എറണാകുളം ജില്ലയിലെ നേര്യമംഗലത്തിനും ഇടുക്കി ജില്ലയിലെ അടിമാലിയ്ക്കും ഇടയിലായി കൊച്ചി - ധനുഷ്കോടി ദേശീയപാതയിലുള്ള ജലപാതമാണ് ചീയപ്പാറ വെള്ളച്ചാട്ടം. മൂന്നാർ സന്ദർശകരുടെ ഒരു പ്രധാന ഇടത്താവളമാണ് ചീയപ്പാറ. ഇവിടെ നിന്നും ഏഴു തട്ടുകളിലായി ജലം താഴേക്ക് പതിക്കുന്നു. വർഷകാലത്ത് സമൃദ്ധമായ ജലപാതം വേനലിൽ വറ്റി വരളും. എന്നാൽ, വനമേഖല സമ്പുഷ്ടമായിരുന്ന കാലത്ത് വേനൽക്കാലത്തും ഇവിടം സമൃദ്ധമായിരുന്നു. ഒഴുവത്തടം, വാളറ തുടങ്ങിയ വനമേഖലകൾ വെട്ടിവെളുപ്പിച്ചതിനാൽ വെള്ളച്ചാട്ടത്തിനു വിനയായി മാറി. വേനലിൽ ഒഴുവത്തടം മേഖലയിൽ നിന്നൊഴുകി വരുന്ന തോട്ടിലെ നീരൊഴുക്ക് നിലക്കുമ്പോൾ വെള്ളച്ചാട്ടം വറ്റിവരളുന്നു.

നേര്യമംഗലം - അടിമാലി ദേശീയപാതയിലൂടെ 20 കിലോമീറ്റർ മൂന്നാർ പാതയിൽ സഞ്ചരിച്ചാൽ വെള്ളച്ചാട്ടത്തിൽ എത്തിച്ചേരാം.


</doc>
<doc id="144937" url="https://ml.wikipedia.org/wiki?curid=144937" title="മലനട ക്ഷേത്രം">
മലനട ക്ഷേത്രം

കൗരവറിൽ മൂത്തവനായ ദുര്യോധനനെ പൂജിക്കുന്ന ക്ഷേത്രമാണ് പോരുവഴി പെരുവിരുത്തി മലനട ക്ഷേത്രം.കൊല്ലം ജില്ലയിലെ കുന്നത്തൂർ താലൂക്കിൽ പോരുവഴി ഗ്രാമത്തിൽ സ്ഥിതി ചെയ്യുന്നു . പെരുവിരുത്തി മലനട ദക്ഷിണേന്ത്യയിലെ ഏക ദുര്യോധന ക്ഷേത്രമാണ്.

ശ്രീകോവിലോ വിഗ്രഹമോ ഇല്ലാത്ത ക്ഷേത്രം കൂടിയാണിത്. കുറവ സമുദായത്തിന്റെ നിയന്ത്രണത്തിലും 7 കരകളിൽ നിന്നും തിരഞ്ഞെടുക്കപ്പെട്ട ഭരണസമിതിയിലുമാണ് ക്ഷേത്ര നിയന്ത്രണം. ക്ഷേത്രത്തിന്റെ ഐതിഹ്യം മഹാഭാരത കഥയുമായി ബന്ധപ്പെട്ടതാണ്. ഇവിടുത്തെ വനങ്ങളിലുണ്ടാവാമെന്നു കരുതി പാണ്ഡവരെ തേടിയെത്തിയ ദുര്യോധനനും കൂട്ടരും ഇവിടെ വിശ്രമിച്ചുവെന്നും ദാഹാർത്തവരായ അവർക്ക് കുറവസ്ത്രീ മധുചഷകം നൽകി സൽക്കരിച്ചുവെന്നും സംപ്രീതനായ കൗരവരാജാവ് 101 ഏക്കർ നൽകി അനുഗ്രഹിച്ചുവെന്നും ആണ് കൂടുതൽ പ്രചാരം സിദ്ധിച്ച കഥ. നിഴൽക്കുത്തിൽ പാണ്ഡവരെ വകവരുത്തുവാൻ നിയോഗിക്കപ്പെട്ട ഭാരതമലയന്റെ വാസസ്ഥാനമായിരുന്നു ഇതെന്നും പറയപ്പെടുന്നുണ്ട്. കൊല്ലം ആലപ്പുഴ പത്തനംതിട്ട ജില്ലകളിലായി മറ്റു കൗരവപ്രമുഖരുടെയും മലനട ക്ഷേത്രങ്ങളുണ്ട്.

പെരുവിരുത്തി മലനടയിലെ കെട്ടുത്സവം ഏറെ പ്രശസ്തമാണ്. ഉൽസവത്തിന് ഭാരമേറിയ മലക്കുട പേറി, കച്ചയുടുത്ത് ഊരാളൻ തുള്ളി മലയിറങ്ങുമ്പോൾ കെട്ടുകാഴ്ചകൾ നിരക്കുന്നു. എടുപ്പുകുതിരകളും കെട്ടുകാളകളുമാണ് പ്രധാന ഉത്സവക്കാഴ്ചകൾ. ഇവിടുത്തെ മത്സരക്കമ്പവും ഏറെ പ്രശസ്തമായിരുന്നു.

മലയുടെ മുകളിലുള്ള നട എന്നതിനാലാണ് ഈ പേര് വന്നത്. വിഗ്രഹങ്ങളോ ശ്രീകോവിലോ ഈ ക്ഷേത്രത്തിലില്ല. 1990 ലെ വെടിക്കെട്ട് ദുരന്തത്തിനു ശേഷം മത്സരക്കമ്പം നിരോധിക്കപ്പെട്ടു.

മീനമാസത്തിലാണ്‌ മലനടിയിലെ പ്രസിദ്ധമായ മലക്കുട മഹോത്സവം. മീനമാസത്തിലെ ആദ്യത്തെ വെള്ളിയാഴ്ച കൊടിയേറും. ഉത്സവനാളിലെ കെട്ടുകാഴ്ചകളിൽ പ്രധാനം കാളയും എടുപ്പുകുതിരയുമാണ്‌. ഇടയ്ക്കാട്‌ കരക്കാർക്ക്‌ ഈ വലിയ എടുപ്പുകാള. മലനട അപ്പൂപ്പന്റെ ഇഷ്ടദാനം കെട്ടുകാളയാണ്. തിളങ്ങുന്ന കണ്ണുകളും വാശിയും വീറും വടിവൊത്ത ശരീരപ്രകൃതിയുമുള്ള എടുപ്പുകാള ഏവരേയും ആകർഷിക്കുന്നു. ഇരുപത്തിഒന്നേകാൽ കോൽ ഉയരമുള്ള എടുപ്പുകുതിരകളെ കാണാനും അവ തോളിലെടുത്ത്‌ കുന്നിൽ മുകളിലൂടെ വലംവയ്ക്കുന്നതുകാണാൻ ധാരാളം ആൾക്കാർ എത്താറുണ്ട്‌. ഓലക്കുട ചൂടി ഒറ്റക്കാലിൽ ഉറഞ്ഞു തുള്ളിയെത്തുന്ന ക്ഷേത്രത്തിലെ പൂജാരി താഴേയ്ക്ക്‌ താഴേയ്ക്ക്‌ ഇറങ്ങിചെന്ന്‌ കെട്ടുകാഴ്ചകളെ അനുഗ്രഹിക്കും. 
ഉത്സവദിനം മുരവുകണ്ടത്തിൽ ഒത്തുചേരുന്ന കാളകളും എടുപ്പുകുതിരകളും മലയൂരാളീയായ മലനട അപ്പൂപ്പന്റെ അനുഗ്രഹത്തിനായി കാത്തു നിൽക്കുന്നു. വലിയകാളയെ അനുഗ്രഹിക്കുന്നതോടെ മലകയറാൻ കെട്ടുകാഴ്ചകൾ തയ്യാറാകും. ക്ഷേത്രസന്നിധാനത്തിലെ ആൽത്തറയിലും തടികൊണ്ട് നിർമ്മിച്ച കാളയെക്കാണാം . വിശ്വാസികൾ ഇവിടെയെത്തുമ്പോൾ നേർച്ചയായി തടിയിൽ നിർമ്മിച്ച കാളരൂപം നൽകുന്നതും ഇവിടുത്തെ ഒരു പ്രധാന വഴിപാടാണ്. മറ്റൊരു പ്രധാനം ഇരുപത്തൊന്നേക്കാൽ എടുപ്പുകുതിരയാണ്. ആറു കരകളിൽ നിന്നായി ഇവയെ അണിയിച്ചൊരുക്കി കൊണ്ടുവരുന്നു. മുരവുകണ്ടത്തിൽ തയ്യാറായി നിൽക്കുന്ന എടുപ്പുകുതിരകളെ ആർപ്പുവിളികളോടെ നൂറുകണക്കിലാളുകൾ തോളിലേറ്റുന്നു. അപ്പൂപ്പന്റെ അനുഗ്രഹം കൂടിയായാൽ മല താനെ കയറുന്നു എന്നും ആരും ക്ഷീണിക്കാതരാകുന്നില്ല എന്നുമാണ് വിശ്വാസം
പന്ത്രണ്ടു വർഷത്തിലൊരിക്കൽ നടക്കുന്ന പള്ളിപ്പാനയും പ്രശസ്തമാണ്. വേല സമുദായത്തിൽപ്പെട്ടവരുടെ കാർമ്മികത്വത്തിൽ നടക്കുന്ന ഈ പൂജ പന്ത്രണ്ടു ദിവസം നീണ്ടുനിൽക്കും. ചൂരൽവള്ളികൾ ശരീരത്തിൽ ചുറ്റി ക്ഷേത്രമുറ്റത്ത്‌ ഉരുളുന്ന പള്ളിപ്പാന ചടങ്ങ്‌ കുരുക്ഷേത്രയുദ്ധത്തിലെ ശരശയ്യയെയാണ്‌ അനുസ്മരിക്കുന്നത്‌. രണ്ടായിരത്തിലാണ്‌ ഇവിടെ ഒടുവിലത്തെ പള്ളിപ്പാന നടന്നത്‌.



</doc>
<doc id="144943" url="https://ml.wikipedia.org/wiki?curid=144943" title="28 നായും പുലിയും">
28 നായും പുലിയും

ഒരു കേരളീയ നാടൻ കളിയാണു് 28 നായും പുലിയും. ചതുരംഗവുമായി സാമ്യമുണ്ട് . കരുക്കൾക്ക് നായും പുലിയും എന്നാണ് പേര്. ചെറിയ ചരൽക്കല്ലുകൾ നായ്ക്കളായും അൽപംകൂടി വലിയ കല്ലുകൾ പുലികളായും ഉപയോഗിക്കുന്നു. ഒരാൾ 28 നായ്ക്കരുക്കളെയും അപരൻ 3 പുലിക്കരുക്കളെയും കളത്തിലിറക്കുന്നു. നായ്കരുക്കളെ ഇറക്കുന്നയാൾ പുലിയുടെ എല്ലാ വഴിയും അടച്ച് പുലിയെ പൂട്ടാൻ ശ്രമിക്കുമ്പോൾ, പുലിക്കരുക്കളെ ഇറക്കുന്നയാൾ നായ്ക്കരുക്കളെ വെട്ടിയെടുക്കാൻ ശ്രമിക്കുന്നു. കൈവശമുള്ള നായ്ക്കരുക്കളെ മുഴുവൻ കളത്തിലിറക്കിയിട്ടേ കളത്തിലുള്ള കരുക്കൾ നീക്കിത്തുടങ്ങാൻ പാടുള്ളൂ. ഒരാൾക്ക് ഒരുസമയം ഒരു നീക്കമോ അല്ലെങ്കിൽ ഒരു വെട്ടിമാറ്റലോ മാത്രമേ പാടുള്ളൂ. നായ്ക്കരുക്കൾ മുഴുവൻ വെട്ടിമാറ്റപ്പെടുകയോ പുലിക്കരുക്കൾ എല്ലാം പൂട്ടിയിടപ്പെടുകയോ ചെയ്തുകഴിയുമ്പോഴാണ് കളി തീരുക.


</doc>
<doc id="144944" url="https://ml.wikipedia.org/wiki?curid=144944" title="അനിൽ ബിശ്വാസ്">
അനിൽ ബിശ്വാസ്

ആദ്യകാല ബംഗാളി-ഹിന്ദി സംഗീത സംവിധായകനായിരുന്നു അനിൽ ബിശ്വാസ് (7 ജൂലൈ 1914 - 31 മെയ് 2003).

ഇപ്പോൾ ബംഗ്‌ളാദേശിന്റെ ഭാഗമായ ബാരിസാലിൽ ജനിച്ചു. ചെറുപ്പം മുതൽ അനുഗൃഹീതനായ തബല വായനക്കാരൻ എന്ന ഖ്യാതി നേടി. അമച്വർ നാടകരംഗത്തെ ഗായകനായിരുന്നു. വിദ്യാർഥി ജീവിതകാലത്ത് രാഷ്ട്രീയ രംഗത്ത് സജീവമായി പ്രവർത്തനമാരംഭിച്ചു. ബംഗാളിലെ വിപ്ലവപ്രസ്ഥാനങ്ങളുമായി ബന്ധം പുലർത്തി. 1930 കളിൽ തുടർച്ചയായി ജയിൽവാസം അനുഭവിക്കേണ്ടി വന്നു. സംഗീതജ്ഞനെന്ന നിലയിലുള്ള ജോലികൾ ആദ്യമായി ഏല്പിച്ചത് കാസി നസ്‌റുൾ ഇസ്ലാം ആയിരുന്നു. കൽക്കത്തയിലെ കൊമേഴ്‌സ്യൽ നാടകങ്ങളിൽ അഭിനയിക്കുകയും, ഗാനങ്ങൾക്ക് ഈണം പകരുകയും ചെയ്തു. 1934-ൽ മുംബൈയിലെത്തി ഈസ്റ്റേൺ ആർട്ട് സിൻഡിക്കേറ്റ്, നാഷണൽ സ്റ്റുഡിയോ എന്നീ സ്ഥാപനങ്ങളിലും പിന്നീട് ബോംബെ ടാക്കീസിലും സേവനമനുഷ്ഠിച്ചു. ഗ്യാൻ മുഖർജിയുടെ കിസ്മത്തിലും മെഹ്ബൂബിന്റെ ആദ്യകാല ചിത്രങ്ങളിലും സംഗീതം കൈകാര്യം ചെയ്തതോടെ ഹിന്ദി സിനിമാരംഗത്തെ ശ്രദ്ധേയനായ സംഗീതസംവിധായകനായി. കെ.എ.അബ്ബാസിന്റെയും മഹേശ് കൗളിന്റെയും ചിത്രങ്ങൾക്കുവേണ്ടിയും പ്രവർത്തിച്ചു. ദൂരദർശന്റെ ഹംലോഗ് എന്ന പരമ്പരയ്ക്കും ഒട്ടേറെ ഫിലിംസ് ഡിവിഷൻ ഡോക്യുമെന്ററികൾക്കും സംഗീതം പകർന്നിട്ടുണ്ട്.


</doc>
<doc id="144955" url="https://ml.wikipedia.org/wiki?curid=144955" title="ഹെർനാൻ കൊർതസ്">
ഹെർനാൻ കൊർതസ്

യൂറോപ്യന്മാർ പുതുതായി കണ്ടെത്തിയ അമേരിക്കൻ ഭൂഖണ്ഡങ്ങളിൽ സ്പെയിൻ സാമ്രാജ്യത്തിന്റെ ആധിപത്യമുറപ്പിക്കാൻ നിർണ്ണായക പങ്കു വഹിച്ച നാവികനും സൈനികനും രാജപ്രതിനിധിയുമായിരുന്നു ഹെർനാൻ കൊർതസ് (1485-1547)-(Hernan Cortez, Hernando Cortez , Fernando Cortez എന്നിങ്ങനെയും ലിപ്യന്തരങ്ങളുണ്ട്)-. സാഹസികനും, ബുദ്ധിമാനും,നയതന്ത്രജ്ഞനുമൊക്കയായിരുന്ന കൊർതസ്, ക്രൂരനും അഴിമതിക്കാരുനും കൂടിയായിരുന്നതായി ചരിത്രങ്ങളിൽ കാണാം.
ആസ്ടെക് സംസ്ക്കാരത്തെ നാമവശേഷമാക്കിയതിൽ കൊർതസ്സിന്റെ പങ്ക് വലുതാണ്. 
ലോക ചരിത്രത്തെ ഏറ്റവും സ്വാധീനിച്ച നൂറു വ്യക്തികളുടെ ഹ്രസ്വ ചരിത്രമാണ് ദ ഹൻഡ്രഡ് എന്ന പേരിൽ മൈക്കിൾ ഹാർട്ട് 1978ൽ പ്രസിദ്ധീകരിച്ച പുസ്തകം . ഈ പട്ടികയിൽ 63ആം സ്ഥാനം ഹെർനാൻ കൊർതസസിനാണ്.

1492 ൽ ക്രിസ്റ്റഫർ കൊളംബസ് അബദ്ധവശാൽ കണ്ടുപിടിച്ച അമേരിക്ക ഭൂഖണ്ഡങ്ങളെ പുതുലോകം (new world) എന്ന് യൂറോപ്യന്മാർ വിശേഷിപ്പിച്ചിരുന്നു. പുതുലോകത്തേക്ക് പോയിവന്നവർ അവിടുത്തെ സമ്പത്തിനെക്കുറിച്ചും അപാര സാധ്യതകളെക്കുറിച്ചും വർണ്ണിച്ചുകേട്ടു ഹരം പൂണ്ട യുവതലമുറയായിരുന്നു കൊർതസ്സിന്റേത്. താമസിയാതെ 20ആം വയസ്സിൽ കൊർതസ്സും പുതുലോകത്തേക്ക് കപ്പൽ കയറി. ആദ്യം വെസ്റ്റ് ഇൻഡീസ്സിലെ ഹിസ്പാനിയോള കോളനിയിൽ തങ്ങി. അവിടുന്നാണ് ആറുവർഷങ്ങൾക്ക് ശേഷം ഭൂഖണ്ഡത്തിൽ (mainland Americas) കാലുകുത്തുന്നത്.
ക്യൂബ, മെക്സിക്കൊ പ്രദേശത്തിന്റെ സ്പാനിഷ് അധിനിവേശവും സ്പെയിന്റെ സാമ്രാജത്ത്യ സംസ്ഥാപനവുമാണ് കൊർതസ്സിനെ ചരിത്ര പുരുഷനാക്കുന്നത്. 19ആം നൂറ്റാണ്ടിന്റെ ആദ്യ ദശകത്തിൽ(1810) മെക്സികൊയും , അവസാന ദശകങ്ങളിൽ ക്യൂബയും സ്പെയിനിൽ നിന്നും സ്വാതന്ത്ര്യം നേടുന്നതുവരെ കോളനിവാഴ്ച തുടർന്നിരുന്നു.500 വർഷങ്ങൾക്ക് ശേഷം ഇന്നും ഈ രാജ്യങ്ങളിലെ പ്രധാന ഭാഷ സ്പാനിഷായി തുടരുന്നു.
കോളനിവൽക്കരണം മാത്രമല്ല , അമേരിക്കകളുടെ ക്രൈസ്തവ വൽക്കരണവും തന്റെ നിയോഗമായി കൊർതസ് കരുതിയിരുന്നു.ഭൂഖണഡാദിവാസികളുടെ (amerindians, Red indians) അടിമത്തവൽക്കരണം, അവർക്ക് യൂറോപ്യന്മാരിൽ ഉണ്ടായ മിശ്രജനതയുടെ (മെസ്റ്റിസൊ mestizo) സ്ഥാപക പിതാവ് എന്നീ നിലകളിലും കൊർതസ് സ്മരിക്കപ്പെടുന്നു. ആദിവാസി അടിമസ്തീയിൽ കൊർതസ്സിനുണ്ടായ മകൻ മാർട്ടിൻ (martin cortez) ആദ്യ മിശ്രതലമുറയിലെ അംഗമാണ്.സ്പെയിൻ ഭരണത്തിനെതിരെ ആദ്യകലാപം ഉയർത്തിയതും കൊളനി സ്ഥാപകനായ ഹെർനാന്റെ മകൻ മാർട്ടിൻ തന്നെയാണ്.





</doc>
<doc id="144958" url="https://ml.wikipedia.org/wiki?curid=144958" title="ബൃഹത്കായോസോറസ്">
ബൃഹത്കായോസോറസ്

ജീവിച്ചിരുന്നതിൽ വെച്ച് ഏറ്റവും വലിയ ദിനോസറെന്ന് കരുതപ്പെടുന്ന ദിനോസറാണ് ബൃഹത്കായോസോറസ്. എന്നാൽ ഈ വാദം ഇപ്പോഴും ഒരു തർക്കവിഷയമാണ്. ഈ ചർച്ച തുടങ്ങുന്നത് 1989-ൽ അയ്യാസാമിയും യാദഗിരിയും അവതരിപ്പിച്ച ഒരു പ്രബന്ധം അടിസ്ഥാനമാക്കിയാണ്. അന്ത്യ ക്രിറ്റേഷ്യസ് കാലത്ത് ജീവിച്ചിരുന്ന ദിനോസർ ആണ് ഇവ .

ഇവർ കരുതിയത്‌ ഇതൊരു തെറാപ്പോഡ വിഭാഗത്തിൽ പെട്ട ദിനോസർ ആണെന്നാണ്, പക്ഷേ പിന്നീടുള്ള പഠനങ്ങളിൽ നിന്നും ഇതൊരു സോറാപോഡ് കുടുബത്തിൽ പെട്ട ടൈറ്റനോസോറസിനോട് സാമ്യമുള്ളതാണെന്നും വാദങ്ങൾ ഉണ്ട്.

തമിഴ്‌നാട്ടിലെ തിരുച്ചിറപ്പള്ളിയിലുള്ള കല്ല്‌മേട് എന്ന ഗ്രാമത്തിൽ ഇതേ പേരിൽ ഉള്ള ശിലാപാളിയിൽ നിന്നുമാണ് ഇതിന്റെ ഫോസ്സിൽ കണ്ടു കിട്ടുന്നത്.

പേര് പകുതി സംസ്കൃതവും പകുതി ഗ്രീക്കും ആണ്. ബൃഹത് (बृहत) സംസ്കൃതം അർത്ഥം ഭാരം ഉള്ള അല്ലെങ്കിൽ വലിയ , കായ (काय) സംസ്കൃതം അർത്ഥം ശരീരം, സോറസ് ഗ്രീക്ക് അർത്ഥം പല്ലി. 



</doc>
<doc id="144961" url="https://ml.wikipedia.org/wiki?curid=144961" title="അജിതകേശകംബളൻ">
അജിതകേശകംബളൻ

ശ്രീബുദ്ധന്റെ കാലത്ത് പ്രസിദ്ധനായിരുന്ന ഒരു നാസ്തികനായിരുന്നു അജിതകേശകംബളൻ. ഭൗതികവാദിയും സന്ദേഹവാദിയും കൂടിയായിരുന്നു. മനുഷ്യരുടെ കേശംകൊണ്ടുള്ള വസ്ത്രം ധരിച്ചിരുന്നതുകൊണ്ട് ഇദ്ദേഹത്തിന് കേശകംബളൻ എന്ന പേർ ലഭിച്ചു. വെള്ളം, വായു, അഗ്നി, ഭൂമി എന്നീ ചതുർഭൂതങ്ങൾ കൊണ്ടാണ് മനുഷ്യനും പ്രപഞ്ചവും സൃഷ്ടിക്കപ്പെട്ടിട്ടുള്ളതെന്നും ഇവയുടെ വിവിധതരത്തിലുള്ള സംയോജനത്തിന്റെ ഫലമായിട്ടാണ് പദാർഥങ്ങളുണ്ടാകുന്നതെന്നും ഇദ്ദേഹം സിദ്ധാന്തിച്ചു. മനുഷ്യൻ മരിക്കുമ്പോൾ ശരീരത്തിലെ മണ്ണ് ഭൂമിയോടും ജലം ജലത്തോടും തേജസ്സ് അഗ്നിയോടും വായു വായുവിനോടും ചേരുന്നു. ഇന്ദ്രിയസംവേദനങ്ങളുടെ ഫലമായിട്ടാണ് ജ്ഞാനമുണ്ടാകുന്നത്. വേദവിജ്ഞാനത്തെ ഇദ്ദേഹം അംഗീകരിച്ചില്ല. മരണാനന്തര ജീവിതത്തിലും പരലോകത്തിലും വിശ്വസിച്ചിരുന്നില്ല. തിൻമകൊണ്ടും അനാചാരം കൊണ്ടും ഒരു പാപവും ഉണ്ടാകുകയില്ലെന്നും ദാനധർമങ്ങളും യാഗാദികർമങ്ങളും നിഷ്പ്രയോജനങ്ങളാണെന്നും അജിതൻ അഭിപ്രായപ്പെട്ടു. ബുദ്ധ-ജൈന-ഹിന്ദുമതക്കാർ ഈ സിദ്ധാന്തങ്ങളെ അങ്ങേയറ്റം എതിർത്തു.


</doc>
<doc id="144974" url="https://ml.wikipedia.org/wiki?curid=144974" title="കല്ല്യാശ്ശേരി നിയമസഭാമണ്ഡലം">
കല്ല്യാശ്ശേരി നിയമസഭാമണ്ഡലം

കണ്ണൂർ ജില്ലയിലെ തളിപ്പറമ്പ് താലൂക്കിൽൽ പെടുന്ന നിയമസഭാമണ്ഡലമാണ് കല്യാശ്ശേരി നിയമസഭാമണ്ഡലം. . 2008-ലെ നിയമസഭാ പുനർനിർണ്ണയത്തോടെയാണ് ഈ നിയമസഭാമണ്ഡലം നിലവിൽ വന്നത്.ചെറുകുന്ന്, ചെറുതാഴം, ഏഴോം, കടന്നപ്പള്ളി-പാണപ്പുഴ, കല്യാശ്ശേരി, കണ്ണപുരം, കുഞ്ഞിമംഗലം, മാടായി, മാട്ടൂൽ,പട്ടുവം എന്നീ ഗ്രാമപഞ്ചായത്തുകൾ ഈ നിയമസഭാമണ്ഡലത്തിൽ ഉൾപെടുന്നു. 



</doc>
<doc id="144979" url="https://ml.wikipedia.org/wiki?curid=144979" title="അമേരിക്കൻ സേന">
അമേരിക്കൻ സേന

ലോകത്തിലെ സുശക്തമായ ഒരു സേനയാണ് അമേരിക്കയ്ക്കുള്ളത്.ലോകത്തിൽ യുദ്ധാവശ്യങ്ങൾക്കായി ഏറ്റവും കൂടുതൽ പണം ചിലവഴിക്കുന്നതും
അമേരിക്കയാണ്.ലോകം യുദ്ധത്തിനുവേണ്ടി ആകെ ചെലവാക്കുന്നപണത്തിന്റെ പകുതിയും അമേരിക്കയാണ് ചെലവാക്കുന്നത് അമേരിക്കൻ വിപ്ലവത്തിനുശേഷം നിരവധി യുദ്ധങ്ങളിൽ അമേരിക്കൻ സേന പങ്കെടുത്തിട്ടുണ്ട്


</doc>
<doc id="144980" url="https://ml.wikipedia.org/wiki?curid=144980" title="അജീവമേഖല">
അജീവമേഖല

ജീവികൾക്കു നിലനില്ക്കാൻ സാധ്യമല്ലാത്ത സമുദ്രമേഖല അജീവമേഖല (Azoic zone) എന്നു വിളിച്ചുവരുന്നു. സമുദ്രത്തിന്റെ അത്യഗാധതകളിൽ ജീവികൾക്കു നിലനില്ക്കുവാൻ സാധിക്കുകയില്ലെന്നായിരുന്നു മുമ്പുണ്ടായിരുന്ന വിശ്വാസം. കടൽമാർഗ്ഗം ഭൂമിയെ വലംവച്ച ഫ്രാൻസിസ് പെറോൺ (1775-1810) സമുദ്രങ്ങളിലെ താപനിലയെപ്പറ്റി നടത്തിയ പഠനങ്ങളായിരുന്നു ഈ വിശ്വാസത്തിന്നാധാരം. ആഴംകൂടുന്നതനുസരിച്ച് സമുദ്രാന്തർഭാഗത്തെ ഊഷ്മാവ് കുറഞ്ഞുവരുന്നു എന്ന് അദ്ദേഹം കണ്ടെത്തി. ഇതിന്റെ അടിസ്ഥാനത്തിൽ അഗാധതകളുടെ അടിത്തട്ട് എപ്പോഴും ഹിമാവൃതമാണെന്ന് അദ്ദേഹം കരുതി. മെഡിറ്ററേനിയൻ കടലിൽ എഡ്വേർഡ് ഹോർബ്സ് (1815-54) നടത്തിയ ഗവേഷണങ്ങളും (1841-42) ആഴക്കടലിൽ ജീവികളില്ലെന്ന വിശ്വാസത്തെ ബലപ്പെടുത്തി. 300-700 മീറ്ററിൽ കൂടുതലുള്ള ആഴങ്ങൾ ജീവിരഹിതമാണെന്ന് ഹോർബ്സ് അഭിപ്രായപ്പെട്ടു. ഈ ഭാഗങ്ങളിൽ ജീവികളില്ലാതെ പോയത് പ്രാണവായുവിന്റെ അപര്യാപ്തതമൂലമായിരിക്കാമെന്ന് അദ്ദേഹം അനുമാനിച്ചു. 

സൂര്യപ്രകാശത്തിന്റെയും സസ്യങ്ങളുടെയും അഭാവവും കൂടിയ ജലമർദവുമാണ് ജീവികളുടെ നിലനില്പിന് വിഘാതമെന്നു കരുതപ്പെട്ടിരുന്ന ആ കാലത്ത് മേല്പറഞ്ഞ അഭിപ്രായഗതി പലർക്കും സ്വീകാര്യമായി തോന്നി. ആദ്യമായി സമുദ്രത്തിന്റെ അഗാധതകളിലെ ജീവികളെപ്പറ്റി ശാസ്ത്രീയപഠനങ്ങൾ നടത്തി ചില വിവരങ്ങൾ നല്കിയത് നോർവേക്കാരനായ മൈക്കൽ സാഴ്സ് എന്ന ജന്തുശാസ്ത്രജ്ഞനായിരുന്നു. നോർവേയുടെ തീരത്ത് ഏകദേശം 550 മീ. ആഴത്തിൽനിന്ന് ശേഖരിച്ച 13 ജാതി ജന്തുക്കളുടെ വിവരങ്ങൾ 1851-ൽ അദ്ദേഹം പ്രസിദ്ധീകരിച്ചു. ചലഞ്ചർ ഗവേഷണപര്യടനം (187276) 500 മീറ്ററിൽ കൂടുതൽ ആഴങ്ങളിൽ നിന്ന് 1,500-ൽപ്പരം ജാതി ജീവികളെ വെളിച്ചത്തുകൊണ്ടുവന്നു. സമുദ്രത്തിന്റെ ഏറ്റവും ആഴംകൂടിയ ഭാഗങ്ങളിൽപോലും ജീവൻ നിലനില്ക്കുന്നുണ്ടെന്ന് പിന്നീട് നടന്ന പര്യവേക്ഷണങ്ങൾ തെളിയിച്ചിട്ടുണ്ട്.

സമുദ്രമധ്യത്തിലെ ചില ഭാഗങ്ങൾ ജീവികളില്ലാത്തതായി കാണപ്പെടുന്നുണ്ടെങ്കിലും നിയതവും ഏകതാനവുമായ ജീവിരഹിതമേഖലകൾ നിർണയിച്ചിട്ടില്ല. കാസ്പിയൻകടൽ, കരിങ്കടൽ എന്നിവയുടെ ചില ഭാഗങ്ങളിലെയും ചില ഉൾക്കടലുകളിലെയും താഴത്തെ ജലപാളികൾ ഹൈഡ്രജൻ സൾഫൈഡിനാൽ ദൂഷിതമാക്കപ്പെട്ട് ജീവിരഹിതമേഖലകളായിത്തീരാറുണ്ട്. താഴെനിന്ന് മുകളിലേക്ക് 400 മീ. വരെ കനത്തിൽ ഇത് വ്യാപിക്കുമെന്ന് കണക്കാക്കപ്പെട്ടിരിക്കുന്നു.


</doc>
<doc id="144984" url="https://ml.wikipedia.org/wiki?curid=144984" title="ധർമ്മടം നിയമസഭാമണ്ഡലം">
ധർമ്മടം നിയമസഭാമണ്ഡലം

കണ്ണൂർ ജില്ലയിലെ എട്ടു ഗ്രാമപഞ്ചായത്തുകൾ ഉൾക്കൊള്ളുന്നതാണ് ധർമ്മടം നിയമസഭാമണ്ഡലം. എടക്കാട് ബോക്കിൽ ഉൾപ്പെടുന്ന ചെമ്പിലോട്, കടമ്പൂർ, പെരളശ്ശേരി, തലശ്ശേരി ബ്ലോക്കിൽ ഉൾപ്പെടുന്ന ധർമ്മടം, പിണറായി, മുഴപ്പിലങ്ങാട്, വേങ്ങാട്, അഞ്ചരക്കണ്ടി എന്നിവയാണ് ഈ പഞ്ചായത്തുകൾ. ഈ പ്രദേശങ്ങൾ നേരത്തെ നിലവിൽ ഉണ്ടായിരുന്ന എടക്കാട് നിയമസഭാ മണ്ഡലത്തിലെയും തലശ്ശേരി നിയമസഭാ മണ്ഡലത്തിലെയും ഭാഗങ്ങൾ ആയിരുന്നു. 2008-ലെ നിയമസഭാ പുനർനിർണ്ണയത്തോടെയാണ് ഈ നിയമസഭാമണ്ഡലം നിലവിൽ വന്നത്. 2016 മുതൽ പിണറായി വിജയൻ നിയമസഭയിൽ പ്രതിനിധീകരിക്കുന്നു.മണ്ഡലത്തിന്റെ ആകെ വിസ്തൃതി 129.8 ച.കീ.മി. ആണ്. 2011 ലെ സെൻസസ് പ്രകാരം മണ്ഡലത്തിലെ ആകെ ജനസംഖ്യ 2,32,260 ഉം ജനസാന്ദ്രത 1790 ഉം സാക്ഷരതാനിരക്ക്‌ 97.09 ഉം ആണ്. 

മണ്ഡലത്തിന്റെ അതിരുകൾ, കിഴക്ക് മട്ടന്നൂർ, കൂത്തുപറമ്പ് എന്നീ നിയമസഭാമണ്ഡലങ്ങളും പടിഞ്ഞാറ് അറബിക്കടലും വടക്ക് കണ്ണൂർ നിയമസഭാമണ്ഡലവും തെക്ക് തലശ്ശേരി നിയമസഭാമണ്ഡലവും ആണ്. മണ്ഡലത്തിന്റെ പടിഞ്ഞാറുഭാഗത്തുകൂടെ റെയിൽവേ ലൈനും സമാന്തരമായി നാഷണൽ ഹൈവേ 66 ഉം കടന്നുപോകുന്നു. അടുത്തുള്ള റെയിൽവേ സ്റ്റേഷൻ തലശ്ശേരി റെയിൽവേ സ്റ്റേഷൻ ആണ്.





</doc>
<doc id="144989" url="https://ml.wikipedia.org/wiki?curid=144989" title="മഠത്തിൽ വരവ്">
മഠത്തിൽ വരവ്

തൃശൂർപൂരത്തിലെ പ്രധാനപ്പെട്ട ചടങ്ങുകളിൽ ഒന്നാണ് മഠത്തിൽ വരവ്. തിരുവമ്പാടി ഭഗവതിയുടെ തിടമ്പ് ബ്രഹ്മസ്വംമഠത്തിൽ നിന്ന് വടക്കുംനാഥ ക്ഷേത്രത്തിലേക്ക് എഴുന്നള്ളിക്കുന്ന ചടങ്ങാണ് ഇത്. ഈ എഴുന്നള്ളിപ്പിന്റെ തുടക്കത്തിലുള്ള പഞ്ചവാദ്യം വളരെ പ്രശസ്തമാണ്.


</doc>
<doc id="144991" url="https://ml.wikipedia.org/wiki?curid=144991" title="മട്ടന്നൂർ നിയമസഭാമണ്ഡലം">
മട്ടന്നൂർ നിയമസഭാമണ്ഡലം

കണ്ണൂർ ജില്ലയിലെ തലശ്ശേരി താലൂക്കിലെ ചിറ്റാരിപ്പറമ്പ്, കീഴല്ലൂർ, കൂടാളി, മാലൂർ, മാങ്ങാട്ടിടം,കോളയാട്,തില്ലങ്കേരി എന്നീ ഗ്രാമപഞ്ചായത്തുകളും തളിപ്പറമ്പ് താലൂക്കിലെ പടിയൂർ-കല്യാട് ഗ്രാമപഞ്ചായത്തും, മട്ടന്നൂർ നഗരസഭയും ഉൾക്കൊള്ളുന്ന നിയമസഭാമണ്ഡലമാണ് മട്ടന്നൂർ നിയമസഭാമണ്ഡലം. .

2008-ലെ നിയമസഭാ പുനർനിർണ്ണയത്തോടെയാണ് ഈ നിയമസഭാമണ്ഡലം നിലവിൽ വന്നത്.



</doc>
<doc id="144993" url="https://ml.wikipedia.org/wiki?curid=144993" title="ഏവൂർ">
ഏവൂർ

ആലപ്പുഴ ജില്ലയിൽ കാർത്തികപ്പള്ളി താലൂക്കിൽ പെട്ട ഒരു ഗ്രാമമാണ് ഏവൂർ. ഹരിപ്പാടിനും കായംകുളത്തിനും മധ്യേ ദേശീയ പാത - 47 ന് കിഴക്കു ഭാഗത്തായിട്ടാണ് ഈ ഗ്രാമം സ്ഥിതി ചെയ്യുന്നത്. ഏവൂർ ശ്രീകൃഷ്ണസ്വാമി ക്ഷേത്രം സ്ഥിതിചെയ്യുന്ന സ്ഥലം എന്ന നിലയിൽ ഈ ഗ്രാമം പ്രശസ്തമാണ്. എല്ലാ വർഷവും മകരം ഒന്നു മുതൽ പത്തു ദിവസമാണ് ഇവിടെ ഉത്സവം ആഘോഷിക്കുന്നത്. 

തെക്കേക്കര, വടക്കേക്കര, വടക്ക് പടിഞ്ഞാറ് എന്നിങ്ങനെ മൂന്നു കരകളാണ് ഏവൂർ ഗ്രാമത്തിനുള്ളത്. ഇവയെ യഥാക്രമം തെക്കും മുറി, വടക്കും മുറി, വടക്ക് പടിഞ്ഞാറെ മുറി എന്ന് ആളുകൾ വിളിച്ചു പോന്നു. ഇന്ന് പത്തിയൂർ, ചേപ്പാട് പഞ്ചായത്തുകളിലായാണ് ഈ ഗ്രാമം സ്ഥിതിചെയ്യുന്നത്. പഞ്ചവാദ്യത്തിനും, കഥകളിക്കും പേരുകേട്ടതാണ് ഏവൂർ ഗ്രാമം.ഏവൂർകാരുടെ ആനയാണ് ദേവസ്വം വക കണ്ണൻ
മഹാഭാരതത്തിലെ ‘ഖാണ്ഡവദാഹ’കഥയുമായി ബന്ധപ്പെട്ട ഒരു മിത്താണ് ഏവൂർ എന്ന പേരിനു പിന്നിൽ ഉള്ളത്. ഖാണ്ഡവ വനം അഗ്നിയ്ക്ക് കത്തിപ്പടരാൻ അർജുനൻ ദാനം നൽകിയപ്പോൾ, തന്റെ സുഹൃത്തായ തക്ഷകനെ സഹായിക്കാൻ ഇന്ദ്രൻ മഴപെയ്യിച്ചതായും, അപ്പോൾ അർജുനൻ ശരമെയ്ത് മേൽക്കൂര തീർത്തതുമായാണ് ഐതിഹ്യം. അന്ന് അർജുനൻ അമ്പ് എയ്ത സ്ഥലമാണത്രെ ‘എയ്തൂർ’. അതു പിൽക്കാലത്ത് ലോപിച്ച് ഏവൂർ ആയത്രെ. അന്നു കത്തിയ സ്ഥലത്തെ കത്തിയൂർ എന്നു വിളിച്ചിരുന്നു. അതു പിന്നീട് പത്തിയൂർ ആയി എന്നും പറയപ്പെടുന്നു.

ഓണാട്ടുകരയുടെ എല്ലാ ശാലീനതയോടും കൂടിയ നെൽ‌പ്പാടങ്ങൾ ഈ ഗ്രാമത്തിന്റെ മുഖമുദ്രയായിരുന്നു രണ്ടുപതിറ്റാണ്ടു മുൻപു വരെ. ഇന്ന് കൃഷി നാമമാത്രമായി.

തെക്ക് പത്തിയൂരും, തെക്കു പടിഞ്ഞാറ് രാമപുരവും, വടക്കും വടക്കു പടിഞ്ഞാറും ചേപ്പാടും, കിഴക്ക് ഏവൂർ പുഞ്ചയുമാണ് ഈ ഗ്രാമത്തിന്റെ അതിരുകൾ.


</doc>
<doc id="144994" url="https://ml.wikipedia.org/wiki?curid=144994" title="ഐ.ഒ.എസ്.">
ഐ.ഒ.എസ്.

ആപ്പിളിന്റെ മൊബൈൽ ഓപ്പറേറ്റിംഗ് സിസ്റ്റമാണ് ഐഒഎസ് (ജൂൺ 2010 വരെ ഐഫോൺ ഒഎസ് എന്ന് അറിയപ്പെട്ടിരുന്നു) . ഇതു ഐഫോൺ, ഐപോഡ് ടച്ച്, ഐപാഡ്, ആപ്പിൾ ടി.വി. എന്നീ ആപ്പിൾ ഉപകരണങ്ങളിൽ ഉപയോഗിക്കുന്നു. ആപ്പിൾ ഐഒഎസ് ആപ്പിളിന്റെ ഹാർഡ്‌വെയറുകളിൽ ഉപയോഗിയ്‌ക്കാൻ മാത്രം ലൈസൻസ് ചെയ്തിട്ടുള്ള ഓപ്പറേറ്റിങ്ങ് സിസ്റ്റം ആണ്.

2012 ന്റെ ഒന്നാം പാദത്തിലെ വില്പനയുടെ കണക്കനുസരിച്ച് സ്മാർട്ട്ഫോൺ ഓപ്പറേറ്റിങ്ങ് സിസ്റ്റങ്ങളിൽ 23% വിപണിവിഹിതത്തോടെ ഐഒഎസ് രണ്ടാം സ്ഥാനത്തു നിൽക്കുന്നു. ഗൂഗിളിന്റെ ആൻഡ്രോയിഡ് ആണ് ഒന്നാം സ്ഥാനത്തു നിൽക്കുന്നത്.


</doc>
<doc id="145007" url="https://ml.wikipedia.org/wiki?curid=145007" title="ദണ്ഡകോസോറസ്">
ദണ്ഡകോസോറസ്

ദണ്ഡകോസോറസ് ഇന്ത്യയിലെ ആന്ധ്രയിൽ നിന്നും ഫോസ്സിൽ ലഭ്യമായിട്ടുള്ള ഒരു തെറാപ്പോഡ വിഭാഗത്തിൽ പെടുന്ന ദിനോസറാണ്. ഈ പേരിന്റെ ആദ്യ വാക്ക് സംസ്കൃതവും രണ്ടാമത്തെ വാക്ക് ഗ്രീക്കുമാണ്. ഇതിന്റെ അർഥം ദണ്ഡകാരണ്യത്തിലെ പല്ലി എന്നാണ്. ഫോസിൽ ലഭിച്ചത് ഛത്തീസ്‌ഗഢ്, ഒറീസ്സ, ആന്ധ്രാപ്രദേശ്‌ എന്നീ സംസ്ഥാനങ്ങൾ ഉൾപ്പെടുന്ന പുരാണ പ്രദേശമായ ദണ്ഡകാരണ്യം എന്ന സ്ഥലത്ത് നിന്നായതു കൊണ്ടാണ് ഈ പേര് വരാൻ കാരണം. ഇതിൽ ആന്ധ്രാപ്രദേശിൽ നിന്നുമാണ് ഫോസിൽ കിട്ടിയിട്ടുള്ളത്..

ഉദ്ദേശം 183-175 ദശലക്ഷം വർഷം മുൻപാണ് ഇവ ജീവിച്ചത് എന്ന് കരുതുന്നു . "'ഡി. ഇന്ദികസ്" എന്ന് പേര് നൽകിയ യാദഗിരിയാണ് 1982 -ൽ സ്പീഷിസ് തിരിച്ചിട്ടുള്ളത്. ജനുസ് ഏതെന്നുള്ള മുഴുവൻ വിവരങ്ങൾ ഇപ്പോൾ ലഭ്യമല്ല. തിരിച്ചറിയാൻ പാകത്തിൽ ആകെ ലഭ്യമായത് അര എല്ലിന്റെ ഒരു ഭാഗം മാത്രമാണ് .


</doc>
<doc id="145010" url="https://ml.wikipedia.org/wiki?curid=145010" title="ജൈനോസോറസ്">
ജൈനോസോറസ്

ടൈറ്റനോസോറീൻ കുടുംബത്തിൽ പെട്ട വളരെ വലിയ ഒരു ദിനോസറായിരുന്നു ജൈനോസോറസ്. ഇന്ത്യയിലും ഏഷ്യയുടെ മറ്റു സ്ഥലങ്ങളിലും ജീവിച്ച ഇവയുടെ ഫോസ്സിൽ ആദ്യം കണ്ടു കിട്ടിയിട്ടുള്ളത് ഇന്ത്യയിലെ മധ്യപ്രദേശിലെ ജബൽ‌പൂരിൽ നിന്നുമാണ് .

ജൈനോസോറസ് ഫോസ്സിൽ കണ്ടുപിടിച്ചത് ചാൾസ് ആൽഫ്രഡ്‌ മാറ്റ്‌ലേ ആണ് 1917നും 1920നും ഇടയിൽ ആയിരുന്നു ഇത്.

നാൽക്കാലിയും സസ്യഭോജിയും ആയിരുന്ന ജൈനോസോറസ്സിന് ഏകദേശ ഉയരം 6 മീറ്റർ ആയിരുന്നു നീളം 18 മീറ്ററും. എന്നാൽ ഇവയുടെ ഭാരം തിട്ടപ്പെടുത്തിയിട്ടില്ല.


</doc>
<doc id="145014" url="https://ml.wikipedia.org/wiki?curid=145014" title="കോട്ടാസോറസ്">
കോട്ടാസോറസ്

ഇന്ത്യയിൽ ജുറാസ്സിക്‌ കാലത്ത് ജീവിച്ചിരുന്ന ഒരു ദിനോസർ ആണ് കോട്ടാസോറസ്. സോറാപോഡ് വംശത്തിൽ പെട്ട ദിനോസർ ആയിരുന്നു ഇവ. പ്രൊസോറാപോഡ് ദിനോസറുമായി ഇവക്ക് സാമ്യമുണ്ട്, സോറാപോഡ് വംശത്തിന്റെ തുടക്കം ആയിരിക്കും ഇവയെന്ന് കരുതപ്പെടുന്നു. അങ്ങനെയെങ്കിൽ കോട്ടാസോറസ് വളരെ പുരാതനമായ ഒരു ദിനോസർ ആണ്.

കോട്ട എന്ന പേരിലുള്ള ശിലാക്രമങ്ങൾക്ക് ഇടയിൽ നിന്നുമാണ് ഇവയുടെ ഫോസ്സിൽ കിട്ടുന്നത് അതിനാലാണ് കോട്ടാസോറസ് എന്ന പേര് ലഭ്യമായത്.



</doc>
<doc id="145015" url="https://ml.wikipedia.org/wiki?curid=145015" title="മാനന്തവാടി നിയമസഭാമണ്ഡലം">
മാനന്തവാടി നിയമസഭാമണ്ഡലം

വയനാട് ജില്ലയിലെ മാനന്തവാടി താലൂക്കിലെ മാനന്തവാടി, പനമരം, തവിഞ്ഞാൽ, തിരുനെല്ലി, തൊണ്ടർനാട്, വെള്ളമുണ്ടഎന്നീ ഗ്രാമപഞ്ചായത്തുകൾ ഉൾക്കൊള്ളുന്ന നിയമസഭാമണ്ഡലമാണ് മാനന്തവാടി നിയമസഭാമണ്ഡലം. .

2008 ലാണ് ഈ നിയമസഭാമണ്ഡലം നിലവിൽ വന്നത്. പട്ടിക വർഗ്ഗ സംവരണ മണ്ഡലമാണ്.

വടക്കേ വയനാട് നിയമസഭാമണ്ഡലം എന്നറിയപ്പെട്ടിരുന്ന ഈ മണ്ഡലം 2008-ലെ നിയമസഭാ പുനർനിർണ്ണയത്തോടെ മാനന്തവാടി നിയമസഭാമണ്ഡലം എന്നു പേരു മാറ്റി.. മാത്രമല്ല വടക്കേ വയനാടിൽ നേരത്തേയുൾപ്പെട്ടിരുന്ന കണ്ണൂർ ജില്ലയിൽപ്പെട്ട കേളകം ഗ്രാമപഞ്ചായത്ത്, കൊട്ടിയൂർ ഗ്രാമപഞ്ചായത്ത് എന്നീ പഞ്ചായത്തുകൾ പേരാവൂർ നിയമസഭാമണ്ഡലത്തോട് ചേർന്നു.



</doc>
<doc id="145023" url="https://ml.wikipedia.org/wiki?curid=145023" title="ആനന്ദമതം">
ആനന്ദമതം

ഒരു ആത്മീയ ജീവിതവീക്ഷണം ആണ് ആനന്ദ മതം. ആനന്ദലബ്ധിയാണ് ഇതിന്റെ ലക്ഷ്യം. വേദോപനിഷത്തുകളെയും ഭഗവദ്ഗീത തുടങ്ങിയ മതഗ്രന്ഥങ്ങളെയും അപഗ്രഥിച്ച് ആനന്ദലബ്ധിക്കുതകുന്നവയെ സ്വീകരിച്ച് ക്രോഡീകരിച്ചാണ് ഇതിന്റെ ദർശനം തയ്യാറാക്കിയത്.

ആനന്ദാദർശത്തിന്റെ പ്രണേതാവ് ബ്രഹ്മാനന്ദ ശിവയോഗികളാണ് (1852- 1929). രാജയോഗോദ്ധാരകനും സാമൂഹികവിപ്ളവകാരിയുമായാണ് സ്വാമി അറിയപ്പെടുന്നത്. 1852 ആഗ. 26-നു (ചിങ്ങമാസത്തിലെ ഉത്രാടം നാളിൽ) പാലക്കാട് ജില്ലയിൽപ്പെട്ട കൊല്ലംകോട്ടെ കാരാട്ട് വീട്ടിലാണ് സ്വാമി ജനിച്ചത്. ഗോവിന്ദൻകുട്ടി എന്നായിരുന്നു ആദ്യനാമധേയം. അംശം മേനവൻ, സംസ്കൃതാധ്യാപകൻ തുടങ്ങിയ ജോലികൾ നോക്കിയിരുന്നുവെങ്കിലും കാലക്രമത്തിൽ ആധ്യാത്മികതയിൽ മുഴുകുക നിമിത്തം ഔദ്യോഗികജീവിതത്തിൽനിന്നു വിരമിച്ചൂ.
ആധ്യാത്മികചിന്തയിൽ മുഴുകിയതിനുശേഷം സ്വാമി ലോകയോഗക്ഷേമത്തെ ലക്ഷ്യമാക്കി ആനന്ദാദർശം രൂപപ്പെടുത്തുകയും പാലക്കാട് ജില്ലയിൽപ്പെട്ട ആലത്തൂരിനടുത്തുള്ള വാനൂർ എന്ന ഗ്രാമത്തിൽ ഒരു പർണശാല കെട്ടി പ്രവർത്തനം ആരംഭിക്കുകയും ചെയ്തു 1918-ൽ ആനന്ദമഹാസഭ സ്ഥാപിച്ചു. ശിഷ്യൻമാരുടെ പരിശ്രമത്തിൽ ആലത്തൂർ പട്ടണപ്രാന്തത്തിൽ നവീനമാതൃകയിൽ ഒരാശ്രമം നിർമ്മിക്കുകയും 1957-ൽ അവിടേക്കു മാറുകയും ചെയ്തു. ആനന്ദാദർശപ്രചരണത്തിനായി . 1929 സെ. 10-നു സമാധിയടയുകയും ചെയ്തു. പിന്നീട് യോഗിനി മാതാവ് അധ്യക്ഷയായി. 1956-ൽ അവർ സമാധിയായി.പിന്നീട് നിർമ്മലാനന്ദയോഗി നേതൃത്വം വഹിച്ചു. പാലക്കാടുള്ള ആലത്തൂർ വാന്നൂർ ആണ് ഇതിന്റെ കേന്ദ്രം.1918 - ൽ ശിവയോഗി സ്ഥാപിച്ച ആനന്ദമഹാസഭയാണ് പ്രവർത്തനങ്ങൾ ഏകോപിപ്പിക്കുന്നത് പ്രചരണത്തിനു വേണ്ടി കണ്ണൂരിൽനിന്ന് സാരഗ്രാഹി എന്ന പേരിൽ ഒരു മാസിക പ്രസിദ്ധീകരിക്കുന്നുണ്ട്.

ആനന്ദാധ്യേവഖല്‌വിമാനി ഭൂതാനി ജായന്തേ, ആനന്ദേന ജാതാനിജീവന്തി, ആനന്ദം പ്രയന്ത്യഭിസംവിശന്തി' എന്ന തൈത്തരീയോപനിഷത്ത്സൂക്തമാണ് ഈ മതത്തിന്റെ ആദർശം വിഗ്രഹാരാധനയെ അത് ഒരു കർത്തവ്യമായി അംഗീകരിക്കുന്നില്ല. വിഗ്രഹാരാധന, യാഗം, തീർഥയാത്ര, വ്രതം മുതലായവ ദുഃഖജനകങ്ങളാണെന്നും ചിത്തശുദ്ധി അവനവൻ തന്നെ പരിശ്രമിച്ചു നേടേണ്ടതാകയാൽ ദേവനും ദേവാലയങ്ങളും ഒന്നും ആവശ്യമില്ലെന്നും പ്രഖ്യാപിക്കുന്നു. സർവവ്യാപകമായ ഒരഖണ്ഡചൈതന്യത്തെ ആനന്ദമതം അംഗീകരിക്കുന്നുണ്ട്. എന്നാൽ പ്രാപഞ്ചികസുഖഭോഗങ്ങൾക്കു വേണ്ടി അതിന്റെയെല്ലാം സർവാധിപതിയായി ഒരീശ്വരനെ സങ്കല്പിച്ച് ആ ഈശ്വരനെ അനേകം കർമങ്ങൾ ചെയ്തു പ്രസാദിപ്പിച്ചാൽ മതി എന്ന ധാരണ അബദ്ധമാണെന്ന് ഈ മതം സമർഥിക്കുന്നു. അതുകൊണ്ടുതന്നെ ജാതിമതങ്ങൾ കേവലം നിരർഥകങ്ങളും കൃത്രിമങ്ങളുമാണ് എന്നാണ് ഈ മതം ഉദ്ഘോഷിച്ചിട്ടുള്ളത്.
ആനന്ദമതത്തിലെ മുഖ്യധാര അഹിംസയാണ്. 'കൊല്ലാതറുമ്പിനെക്കൂടി' എന്നാണ് ആനന്ദാദർശം പ്രഖ്യാപിക്കുന്നത്. ദേവാലയങ്ങളിലും മറ്റും ദൈവപ്രീതിക്കുവേണ്ടി നടത്തുന്ന ജന്തുബലിയെ അത് എതിർക്കുന്നു. ആലോചന, പൌരുഷം, ജ്ഞാനം മുതലായവയുടെ മഹത്ത്വത്തെ അത് പ്രകീർത്തിക്കുന്നു. ജീവിതസാക്ഷാത്കാരത്തിന് അവ അത്യന്താപേക്ഷിതമാണെന്നു വാദിക്കുന്നു. മനുഷ്യരിൽ ത്യാജ്യഗ്രാഹ്യവിവേചനശക്തി വളർത്തേണ്ട ആവശ്യകതയെ അത് ഊന്നിപ്പറഞ്ഞിരിക്കുന്നു.
ഭക്തിയോഗത്തെയോ കർമയോഗത്തെയോ ആനന്ദമതം അംഗീകരിക്കുന്നില്ല. മറിച്ച്, രാജയോഗത്തെ അംഗീകരിക്കുകയും ചെയ്യുന്നു. പുനർജൻമത്തെയോ മുജ്ജന്മത്തെയോ ആനന്ദാദർശം അംഗീകരിക്കുന്നില്ല. സ്വർഗനരകങ്ങളും പരിഗണനാർഹങ്ങളല്ല. മനസ്സിന്റെ ശാന്തി സ്വർഗവാസവും അശാന്തി നരകവുമാണ്. വേറെ സ്വർഗനരകങ്ങളില്ല. .ഈശ്വര വിശ്വാസികളാണെങ്കിലും ഹിന്ദുമതത്തിലെ അന്ധ വിശ്വാസങ്ങലെയും ആചാരങ്ങളേയും ഇവർ എതിർത്തു പോന്നു. ആത്മീയവും ഭൌതീകവുമായ ആനന്ദമാണ് ജീവിത ലക്ഷ്യം എന്നിവർ പ്രഖ്യാപിച്ചു.മന സ്വസ്ഥത തന്നെയാന് ആനന്ദം എന്നുമവർ വ്യാഖ്യാനിച്ചു(മന:സ്വസ്ഥ്തൈവാനന്ദ).അഹിംസയിൽ വിശ്വസിച്ചു പോന്ന ഇവർ മത്സ്യ-മാംസാദികൾ ഉപയോഗിക്കുകയില്ല.മറ്റു സംഘടിത മതങ്ങളിൽ നിന്നും വ്യത്യസ്തമായി ഇവർ പിറന്ന ജാതിയിൽ,മതത്തിൽ ,കുടുംബത്തിൽ അധിവസിച്ചുകൊണ്ടുതന്നെ സ്വന്തം വിശ്വാസം വെച്ചു പുലർത്തുന്നവരാണ്. മനുഷ്യർ രണ്ടു ജാതികളേ ഉള്ളൂ എന്നുമത് സ്ത്രീയും പുരുഷനും ആണെന്നും പറയുമ്പോഴും ഇവരിൽ പലരും ജാതിപ്പേരിൽ തന്നെ അറിയപ്പെടുന്നതിൽ തെറ്റില്ല എന്നു വിശ്വസിക്കുന്നവരും കൂടിയാണ്.മറ്റുള്ളവർ തനത് മത ചട്ടക്കൂടിനുള്ളിൽ നീന്ന് കുടുംബ ജീവിതവും ഭൌതീക സൌകര്യങ്ങളും കെട്ടിപടുക്കുമ്പോൾ ജീവിത കാര്യത്തിൽ ഒരു അയഞ്ഞ സമീപനമാണിവരുടേത്.പ്രത്യേക പ്രത്യയ ശാസ്ത്രക്കാരായ ബുദ്ധിജീവികളുടെ ഒരു കൂട്ടായ്മയായിമാത്രമാണു ഇപ്പോൾ ഈ മതം നിലനിൽക്കുന്നത്.സ്വന്തം കുടുംബാംഗങ്ങൾ തന്റെ വിശ്വാസക്കാരായിറ്രിക്കണം എന്ന പിടിവാശിയൊന്നും ഇവർക്കില്ല. സ്വാതന്ത്ര സമര സേനാനിയും മഹാകവി പി.കുഞ്ഞിരാമൻ നായരുടെസുഹൃത്തും,കവിയും, എഴുത്തുകാരനുമായ അരോളിയിലെ കെ.ജി.നായർ ആയിരുന്നു ആനന്ദമതക്കാരുടെ മാസിക ആയ സാരഗ്രാഹിയുടെ വളരെക്കാലത്തെ പത്രാധിപർ.മരണാനന്തരം കണ്ണും ദേഹവും ദാനം ചെയ്യാൻ ഇവരിൽ പലരും സന്നദ്ധരാണ്.
എല്ലാ ജീവരാശികളുടെയും ആന്ത്യന്തികലക്ഷ്യം ആനന്ദലബ്ധി മാത്രമാണെന്നും അതിനാൽ ആനന്ദമാണ് സർവപ്രധാനമായിട്ടുള്ളതെന്നും അതു കരുതുന്നു. തൈത്തരീയോപനിഷത്തിലെ 'ആനന്ദാധ്യേവഖല്വിമാനി ഭൂതാനിജായന്തേ, ആനന്ദേന ജാതാനിജീവന്തി, ആനന്ദം പ്രയന്ത്യഭിസംവിശന്തി' എന്ന തൈത്തരീയോപനിഷത്ത് സൂക്തത്തെ ആനന്ദാദർശം അംഗീകരിക്കുന്നു. മനസ്സിന് ആനന്ദാദർശം ഏറ്റവും വലിയ പ്രാധാന്യം കല്പിക്കുന്നുണ്ട്. മനുഷ്യന്റെ ശത്രുവും മിത്രവും മനസാണ്. ആശകൊണ്ട് ദുഷിച്ച മനസാണ് ശത്രു; ദുഷിക്കാത്ത മനസ് ബന്ധുവും. കാമക്രോധാദികൾ മനസ്സിന്റെ വൃത്തികളാണ്. ഈ വൃത്തികളെ നിരോധിച്ച് മനസ്സിന്റെ സ്വസ്ഥത സമ്പാദിക്കണം. അതാണ് ആനന്ദത്തിനു കാരണം. മനഃസ്വസ്ഥത അഥവാ മനോലയം ആണ് മോക്ഷമെന്ന് പറയപ്പെടുന്നത്. മരണാനന്തരം ഉള്ള മോക്ഷത്തെയല്ല ജീവിച്ചിരിക്കുമ്പോൾ ഉള്ള മോക്ഷത്തെയാണ് ആനന്ദാദർശം പ്രതിപാദിക്കുന്നത് എന്ന് ഇതിൽനിന്നു വ്യക്തമാകുന്നു.

ഈ വരികൾ ആണ് ആനന്ദാദർശത്തിന്റെ മുദ്രാവാക്യങ്ങൾ.

വിഗ്രഹാരാധനയെ അത് ഒരു കർത്തവ്യമായി അംഗീകരിക്കുന്നില്ല. വിഗ്രഹാരാധന, യാഗം, തീർഥയാത്ര, വ്രതം മുതലായവ ദുഃഖജനകങ്ങളാണെന്നും ചിത്തശുദ്ധി അവനവൻ തന്നെ പരിശ്രമിച്ചു നേടേണ്ടതാകയാൽ ദേവനും ദേവാലയങ്ങളും ഒന്നും ആവശ്യമില്ലെന്നും പ്രഖ്യാപിക്കുന്നു. സർവവ്യാപകമായ ഒരഖണ്ഡചൈതന്യത്തെ ആനന്ദമതം അംഗീകരിക്കുന്നുണ്ട്. എന്നാൽ പ്രാപഞ്ചികസുഖഭോഗങ്ങൾക്കു വേണ്ടി അതിന്റെയെല്ലാം സർവാധിപതിയായി ഒരീശ്വരനെ സങ്കല്പിച്ച് ആ ഈശ്വരനെ അനേകം കർമങ്ങൾ ചെയ്തു പ്രസാദിപ്പിച്ചാൽ മതി എന്ന ധാരണ അബദ്ധമാണെന്ന് ഈ മതം സമർഥിക്കുന്നു. അതുകൊണ്ടുതന്നെ ജാതിമതങ്ങൾ കേവലം നിരർഥകങ്ങളും കൃത്രിമങ്ങളുമാണ് എന്നാണ് ഈ മതം ഉദ്ഘോഷിച്ചിട്ടുള്ളത്.

ആനന്ദമതത്തിലെ മുഖ്യധാര അഹിംസയാണ്. 'കൊല്ലാതറുമ്പിനെക്കൂടി' എന്നാണ് ആനന്ദാദർശം പ്രഖ്യാപിക്കുന്നത്. ദേവാലയങ്ങളിലും മറ്റും ദൈവപ്രീതിക്കുവേണ്ടി നടത്തുന്ന ജന്തുബലിയെ അത് എതിർക്കുന്നു. ആലോചന, പൌരുഷം, ജ്ഞാനം മുതലായവയുടെ മഹത്ത്വത്തെ അത് പ്രകീർത്തിക്കുന്നു. ജീവിതസാക്ഷാത്കാരത്തിന് അവ അത്യന്താപേക്ഷിതമാണെന്നു വാദിക്കുന്നു. മനുഷ്യരിൽ ത്യാജ്യഗ്രാഹ്യവിവേചനശക്തി വളർത്തേണ്ട ആവശ്യകതയെ അത് ഊന്നിപ്പറഞ്ഞിരിക്കുന്നു.

ഭക്തിയോഗത്തെയോ കർമയോഗത്തെയോ ആനന്ദമതം അംഗീകരിക്കുന്നില്ല. മറിച്ച്, രാജയോഗത്തെ അംഗീകരിക്കുകയും ചെയ്യുന്നു. പുനർജൻമത്തെയോ മുജ്ജന്മത്തെയോ ആനന്ദാദർശം അംഗീകരിക്കുന്നില്ല. സ്വർഗനരകങ്ങളും പരിഗണനാർഹങ്ങളല്ല. മനസ്സിന്റെ ശാന്തി സ്വർഗവാസവും അശാന്തി നരകവുമാണ്. വേറെ സ്വർഗനരകങ്ങളില്ല. 

പ്രാദേശികമായി സ്ഥാപിച്ച യോഗ ശാലകളിലാണ് ഇവർ കൂടിചേരാറ്. കണ്ണൂരിലെ ആനന്ദചന്ദ്രോദയം യോഗശാല വളരെക്കാലം ഒരു പ്രധാന കേന്ദ്രമായിരുന്നു.


</doc>
<doc id="145024" url="https://ml.wikipedia.org/wiki?curid=145024" title="ആദിപാപം">
ആദിപാപം

ഒരു ക്രിസ്ത്യൻ പഠനമാണ് ആദിപാപം. ആദത്തിന്റെ പാപം മൂലം പറുദീസാ നഷ്ടം ആയെന്നും അതിന്റെ ഫലമായി ആദത്തിന്റെ മക്കൾ എല്ലാം പറുദീസാ നഷ്ടമായ അവസ്ഥയിൽ ജനിക്കുന്നു എന്നുമാണ് ആ പഠനം പറയുന്നത്. ജനനം മുതൽ ഓരോ വ്യക്തിക്കും ബാധകമാകുന്ന അവസ്ഥയാണ് ഇത്. ആദം ചെയ്ത പാപകർമത്തിന്റെ ഫലമായാണ് മരണം ലോകത്തിലേക്ക് കടന്നു വന്നത് എന്ന് ക്രിസ്തുമതം സിദ്ധാന്തിക്കുന്നു. ഇതനുസരിച്ച് ഭൂമിയിൽ മനുഷ്യൻ അനുഭവിക്കുന്ന ദുരിതങ്ങൾക്കും ക്ലേശങ്ങൾക്കും മരണത്തിനും കാരണം ആദിപാപമാണ്. ആദം പാപം ചെയ്തില്ലായിരുന്നു എങ്കിൽ പിന്നീട് ജനിക്കുന്ന ഓരോ മനുഷ്യനും പറുദീസയിൽ സൌജന്യമായി തന്നെ ജനിക്കുമായിരുന്നു, മരണം എന്ന അവസ്ഥ മനുഷ്യരിലേക്ക് വരുമായിരുന്നില്ല, പറുദീസ എന്ന പ്രസാദവരം നഷ്ടപ്പെട്ടു എന്ന ഓർമ്മിപ്പിക്കൽ ആണ് ആദിപാപം. അതിനെ വീണ്ടെടുക്കന്നത് എങ്ങനെയെന്നു ഓർമ്മിപ്പിക്കൽ കൂടി ആ പഠനത്തിന്റെ ഭാഗമാണ്.

റോമാ 5:12 ഒരു മനുഷ്യൻമൂലം പാപവും പാപം മൂലം മരണവും ലോകത്തിൽ പ്രവേശിച്ചു. അപ്രകാരം എല്ലാവരും പാപം ചെയ്തതുകൊണ്ട് മരണം എല്ലാവരിലും വ്യാപിച്ചു.

1 കൊറി 15:22 ആദത്തിൽ എല്ലാവരും മരണാധീനരാകുന്നതുപോലെ ക്രിസ്തുവിൽ എല്ലാവരും പുനർജീവിക്കും.

സങ്കീർത്തനം 51:5 പാപത്തോടെയാണു ഞാൻ പിറന്നത്; അമ്മയുടെ ഉദരത്തിൽ ഉരുവായപ്പോഴേ ഞാൻ പാപിയാണ്.

ഇതിനു ആധാരമാക്കിയാണ് ആദിപാപം എന്ന പഠനം ക്രൈസ്തവരിൽ ഉരുത്തിരിഞ്ഞത്.

ഇത് ഭക്ഷിച്ചാൽ നിങ്ങൾ മരിക്കും എന്ന് പറഞ്ഞത് ദൈവമാണ് (ഉല്പത്തി 2:17). ആദം അത് വിശ്വസിക്കാതെ ഇരിക്കുകയും അതുമൂലം മരണം കടന്നു വരികയും ചെയ്തു. ആദം ചെയ്തത്തിനു ആദത്തിനു മാത്രമേ ശിക്ഷ കിട്ടിയുള്ളൂ. പറുദീസായിൽ നിന്ന് പുറത്താക്കപ്പെട്ടു. ആദം ചെയ്ത പാപത്തിന്റെ പേരിൽ ആരും ശിക്ഷ അനുഭവിക്കില്ല എന്നും ക്രൈസ്തവ പഠനം പറയുന്നു. ആദം മക്കൾ ഇപ്പോൾ ജനിക്കുന്നത് പറുദീസയുടെ പുറത്തായതിനാൽ, അത് തിരിച്ചു പിടിക്കാൻ എന്ത് ചെയ്യണം എന്നും ആ പഠനം നിർദ്ദേശിക്കുന്നു. ആദത്തിനു സൌജന്യമായി കിട്ടിയതാണ് പറുദീസ. പക്ഷേ ദൈവത്തെ അവിശ്വസിക്കുകയും ദൈവകല്പന ലംഘിക്കുകയും ചെയ്തു. അതിനാൽ അവൻ മരിച്ചു. പാപത്തിന്റെ ശമ്പളം മരണമാണ് (റോമ 6:23). അവൻ ആത്മീയമായി മരിച്ചു എങ്കിൽ ആത്മീയമായി പുനർജനിക്കണം.

യോഹന്നാൻ 3:3 : യേശു പറഞ്ഞു: സത്യം സത്യമായി ഞാൻ നിന്നോടു പറയുന്നു, വീണ്ടും ജനിക്കുന്നില്ലെങ്കിൽ ഒരുവനു ദൈവരാജ്യം കാണാൻ കഴിയുകയില്ല. 

എങ്ങനെയാണ് വീണ്ടും ജനിക്കുക?

യോഹന്നാൻ 3:6 : മാംസത്തിൽനിന്നു ജനിക്കുന്നതു മാംസമാണ്; ആത്മാവിൽനിന്നു ജനിക്കുന്നത് ആത്മാവും.

ആത്മാവിനാലാണ് വീണ്ടും ജനിക്കേണ്ടത്‌. അവിശ്വാസം മൂലമാണ് മരിച്ചത് എങ്കിൽ വിശ്വാസം മൂലം വീണ്ടും ജനിക്കാം എന്ന് യേശു പഠിപ്പിക്കുന്നു.

യോഹന്നാൻ 3:15 തന്നിൽ വിശ്വസിക്കുന്നവനു നിത്യജീവൻ ഉണ്ടാകേണ്ടതിന് മനുഷ്യപുത്രനും ഉയർത്തപ്പെടേണ്ടിയിരിക്കുന്നു.

ദൈവത്തിൽ വിശ്വസിക്കായ്ക മൂലം ആദം പാപം ചെയ്തു ശിക്ഷ ഏറ്റുവാങ്ങിയെങ്കിൽ അതുമൂലം നഷ്ടപ്പെട്ട ജീവൻ തിരിച്ചു പിടിക്കാൻ യേശു ഒരുക്കിയ രക്ഷാമാർഗ്ഗമാണ് യേശുവിന്റെ ഉയിർപ്പും അതിൽ ഉള്ള വിശ്വാസവും.

യോഹന്നാൻ 3:18 : അവനിൽ വിശ്വസിക്കുന്ന ഒരുവനും ശിക്ഷയ്ക്കു വിധിക്കപ്പെടുന്നില്ല. 

യേശുവിൽ ഉള്ള വിശ്വാസം കൊണ്ടാണ് ഒരുവൻ നിത്യജീവനിലേക്ക് ജനിക്കുന്നത്.

പറുദീസാ സൌജന്യമായി ഒരുക്കിയ ദൈവം പാപപരിഹാരത്തിനും ഒരു സൌജന്യ പദ്ധതി ഒരുക്കിയിട്ടുണ്ട് എന്ന് ഓർമ്മിപ്പിക്കുവാൻ കൂടിയാണ് ആദിപാപം എന്ന പഠനം കൊണ്ട് ക്രൈസ്തവർ ഉദ്ദേശിക്കുന്നത്. ആദം ദൈവത്തെ അവിശ്വസിച്ചു. ദൈവത്തെ പോലെ ആകും എന്ന നുണ വിശ്വസിച്ചു(ഉൽപത്തി 3:5). അതിനാൽ പാപം ചെയ്തു മരണം വരിച്ചു. ഓരോ മനുഷ്യനും പാപം ചെയ്തു മരണം വരിക്കുന്നു. പാപത്തിനു പരിഹാരം ചെയ്യാതെ നിത്യമായ മരണത്തിൽ നിന്ന് ആർക്കും മോചനം ഇല്ല. യേശു അതിനു പരിഹാരം ചെയ്തു എന്ന് ക്രൈസ്തവർ വിശ്വസിക്കുന്നു. യേശു ഈ ലോകത്തിലേക്ക് വന്നത് പാപപരിഹാരം ചെയ്യാൻ വേണ്ടിയാണ് എന്ന് ബൈബിൾ പറയുന്നു.

മത്തായി 20:28 ശുശ്രൂഷിക്കപ്പെടാനല്ല, ശുശ്രൂഷിക്കാനും അനേകരുടെ മോചനദ്രവ്യമായി സ്വജീവൻ കൊടുക്കാനും മനുഷ്യപുത്രൻ വന്നിരിക്കുന്നതുപോലെ തന്നെ.

മറ്റുള്ളവരെ മോചിപ്പിക്കാൻ വേണ്ടിയാണ് സ്വന്തം ജീവൻ ബലിയായി നൽകിയത് എന്ന് യേശു വ്യക്തമാക്കുന്നു. അവനിൽ വിശ്വസിക്കുന്നവന് നിത്യജീവൻ സൌജന്യമായി നൽകപ്പെട്ടിരിക്കുന്നു എന്നതാണ് ആദിപാപം എന്ന പഠനം കൊണ്ട് ക്രൈസ്തവരെ ഓർമ്മിപ്പിക്കുന്നത്.

സുറ 7:19-25 ൽ ആദം പാപം ചെയ്തു എന്നും സ്വർഗ്ഗത്തിൽ നിന്നും പുറത്താക്കപ്പെട്ടു എന്നും ഖുറാൻ പറയുന്നു. അതുവഴിയാണ് മരണവും കടന്നു വന്നത് എന്ന ധ്വനിയും ഉണ്ട്. പക്ഷേ ആദത്തിന്റെ പാപങ്ങൾ ക്ഷമിച്ചു എന്ന് സുറ 20:122 ൽ കാണാം. ഈസായുടെ കുരിശുമരണവും നിഷേധിക്കുന്നു.(4:157). മനുഷ്യന്റെ മറുവിലയായി ഈസാ സ്വജീവൻ നൽകി എന്നും ഖുറാനിൽ ഇല്ല. അതിനാൽ തന്നെ ആദിപാപം എന്ന പഠനവും അതിന്റെ പരിഹാരവും ഖുറാൻ പഠിപ്പിക്കുന്നില്ല..


</doc>
<doc id="145030" url="https://ml.wikipedia.org/wiki?curid=145030" title="ഇംഗ്ലീഷ് ചാനൽ">
ഇംഗ്ലീഷ് ചാനൽ

ഇംഗ്ലീഷ് ചാനൽ അഥവാ ചാനൽ അറ്റ്ലാന്റിക് സമുദ്രത്തിന്റെ ഒരു ശാഖയാണ്. ഇത് ബ്രിട്ടനെയും ഫ്രാൻസിനെയും തമ്മിൽ വേർതിരിക്കുന്നു. ഇതിന് 560 കി.മി. നീളവും 240 കി.മി. മുതൽ 34 കി.മി. വരെ വീതിയും ഉണ്ട്. ഇരു രാജ്യങ്ങളെയും തമ്മിൽ ബന്ധിപ്പിക്കുന്ന റെയിൽപ്പാതയായ ചാനൽ ടണൽ ഇംഗ്ലീഷ് ചാനലിലെ കടലിനടിയിലൂടെയാണ് നിർമ്മിച്ചിരിക്കുന്നത്.


</doc>
<doc id="145033" url="https://ml.wikipedia.org/wiki?curid=145033" title="പീരങ്കിപ്പട">
പീരങ്കിപ്പട

കരസേനയിലെ പ്രധാനപ്പെട്ട ഒരു ഘടകമാണ് പീരങ്കിപ്പട അഥവാ ആർട്ടിലറി ബാറ്ററി. പീരങ്കികൾ, ഹെവി ഫീൽഡ് ഗണ്ണുകൾ, മോർട്ടാറുകൾ, മിസൈലുകൾ, വിമാനവേധക തോക്കുകൾ, റോക്കറ്റുകൾ എന്നിവ ഉപയോഗിച്ച് ശത്രുനിരകളേയും ബങ്കറുകളെയും തകർക്കുക, ബോംബാക്രമണത്തിനും ആകാശ യുദ്ധത്തിനുമായി എത്തുന്ന ശത്രുവിമാനങ്ങളെ വെടിവച്ചു വിഴ്ത്തുക, ശത്രുക്കളോടു യുദ്ധം ചെയ്യുന്ന കാലാൾപ്പടയ്ക്കും കവചിതസേന വിഭാഗത്തിനും ശത്രുനിരയിലേക്കു സെല്ലുകൾ വർഷിച്ച് സഹായങ്ങളും സുരക്ഷിതത്വവും നൽകുക എന്നിങ്ങനെ യുദ്ധരംഗത്തെ ജോലികളാണ് പീരങ്കിപ്പടയ്ക്കുള്ളത്. ശത്രുസങ്കേതങ്ങളും ശത്രുക്കൾ ഉപയോഗിക്കുന്ന മോർട്ടാറുകൾ, ബോം‌‌ബുകൾ, പീരങ്കികൾ മുതലായവ സ്ഥപിച്ചിട്ടുള്ള സ്ഥാനങ്ങളും ആകാശം വഴിയായും റഡാർ മുഖേനയും കണ്ടുപിടിക്കുന്നതിനുള്ള ലൊക്കേറ്റിംഗ് ബാറ്ററിയും, എയർ ഒബ്സർ‌‌വേഷൻ പോസ്റ്റുകളും (Air OP) പീരങ്കിപ്പടക്കു കീഴിൽ ഉണ്ടായിരിക്കും. ആർട്ടിലറിക്കു കീഴിലുള്ള വിമാനങ്ങൾ പറത്തുന്നതും ആർട്ടിലറി ആർട്ടിലറി ആഫീസർമാർ തന്നെയാണ്.
ആർട്ടിലറിയിൽ പാരച്യുട്ട് ഭടൻ‌‌‌‌മാരും പ്രവർത്തിക്കുന്നുണ്ട്. ശത്രുസങ്കേതങ്ങൾക്ക് അടുത്തോ അവയ്ക്കു പുറ്കിലോ യുദ്ധവിമാനങ്ങളിൽ ചെന്ന് പാരച്യൂട്ടുവഴി ഇറങ്ങി യുദ്ധം ചെയ്യുന്നതിനുള്ള ഒരു പ്രത്യേക ഘടകമാണിത്.ആർട്ടിലറി വിഭാഗത്തെ ഫീൽഡ് റെജിമെൻറ്, ലൈറ്റ് റെജിമെൻറ്, മീഡിയം റെജിമെൻറ്, ഹെവിമോർട്ടർ റെജിമെൻറ്, എയർ ഡിഫൻസ് ആർട്ടിലറി എന്നിങ്ങനെ വിവിധ ഗ്രൂപ്പുകളായി തിരിച്ചിട്ടുണ്ട്. അസാമാന്യമായ ധീരതയും കർമകുശലതയും സാങ്കേതികജ്ഞാനവും ഈ വിഭാഗത്തിന് ഉണ്ടായിരിക്കണം.


</doc>
<doc id="145039" url="https://ml.wikipedia.org/wiki?curid=145039" title="പച്ചകുത്തൽ">
പച്ചകുത്തൽ

തൊലിയിൽ മായാത്ത ചിത്രങ്ങൾ വരക്കാനുപയോഗിക്കുന്ന രീതിയാണ് പച്ചകുത്തൽ. വളരെ പണ്ടുമുതലേ പച്ചകുത്തൽ ആരംഭിച്ചിരുന്നു. ന്യൂസിലൻഡിലെ മാവോറികൾ മുഖത്ത് പച്ചകുത്താറുണ്ടായിരുന്നു. പോളിനേഷ്യക്കാരും തായ്‌വാന്മാരും പച്ചകുത്തുന്ന രീതി ഉപയോഗിച്ചിരുന്നു.തായ്‌വാനിലെ അടയാൾവർഗക്കാരുടെ പച്ചകുത്തലിന് ബദാസുൻ എന്നാണ് പറയുക. ആണുങ്ങളുടെ മുഖത്തെ ബദാസുന്റെ അർഥം തങ്ങൾ ജന്മദേശം സംരക്ഷിക്കുമെന്നാണ്. സ്ത്രീകളുടെ മുഖത്തെ ബദാസുൻ വീട്ടുജോലിയും വസ്ത്രം നെയ്യാനും അറിയുമെന്നും സൂചിപ്പിക്കുന്നു


</doc>
<doc id="145045" url="https://ml.wikipedia.org/wiki?curid=145045" title="ബംഗാൾ ക്ഷാമം (1943)">
ബംഗാൾ ക്ഷാമം (1943)

എ.ഡി 1943 ന് ഇന്ത്യയിലെ ബംഗാളിലുണ്ടായ ക്ഷാമമാണ് 1943 ലെ ബംഗാൾ ക്ഷാമം എന്ന പേരിൽ അറിയപ്പെടുന്നത്. ഇത് ഇന്ത്യയിലെ ബ്രിട്ടീഷ് ഭരണകാലത്തുണ്ടായ അവസാനത്തെ ക്ഷാമമായിരുന്നു. ഈ ക്ഷാമകാലത്ത് 30 ലക്ഷം പേർ മരിക്കുകയുണ്ടായി. ഹെൽമിന്തോസ്പോറിയം ഒറൈസ എന്ന ഫംഗസ് പരത്തുന്ന ബ്രൗൺ സ്പോട്ട് രോഗം നെൽകൃഷിയെ ബാധിച്ചതാണ് ക്ഷാമത്തിന്റെ പ്രധാന കാരണങ്ങളിലൊന്ന്. 1998-ലെ സാമ്പത്തിക ശാസ്ത്രത്തിനുള്ള നോബൽ സമ്മാനം നേടിയ അമർത്യസെന്നിനെ ദാർശനികതയോടെ ചിന്തിക്കാൻ പ്രേരിപ്പിച്ചത് കുട്ടിക്കാലത്ത് അദ്ദേഹം നേരിൽ കാണാനിടയായ 1943 ലെ ബംഗാൾ ക്ഷാമം ആയിരുന്നു.


</doc>
<doc id="145047" url="https://ml.wikipedia.org/wiki?curid=145047" title="തുർക്കിയിലെ കുർദിഷ് കലാപം">
തുർക്കിയിലെ കുർദിഷ് കലാപം

തുർക്കി സർക്കാരും, വിവിധ കുർദിഷ് വിഭാഗങ്ങളും തമ്മിൽ 1978 നവംബർ 27 ന് ആരംഭിച്ച് ഇപ്പോഴും തുടരുന്ന സായുധപോരാട്ടങ്ങളാണ് കുർദിഷ് കലാപം എന്നറിയപ്പെടുന്നത്. സ്വതന്ത്ര കുർദിസ്താന്റെ രൂപീകരണം, തുർക്കി റിപ്പബ്ലിക്കിനകത്ത് കുർദുകൾക്ക് സ്വയംഭരണമോ കൂടുതൽ രാഷ്ട്രീയ-സാംസ്കാരിക അവകാശങ്ങൾ അനുവദിക്കുക തുടങ്ങിയവയാണ് കുർദിഷ് വിഭാഗങ്ങളുടെ ആവശ്യം. കുർദിസ്താൻ വർക്കേഴ്സ് പാർട്ടിയാണ് ഈ പോരാട്ടങ്ങളുടെ മുൻനിരയിൽ നിൽക്കുന്നത്. 1980-കളുടെ തുടക്കത്തിൽ ആരംഭിച്ച് ഇപ്പോഴും തുടരുന്ന ഈ പോരാട്ടങ്ങളിൽ പതിനായിരക്കണക്കിനു പേർ മരണമടഞ്ഞിട്ടുണ്ട്.

തുർക്കിയുടെ തെക്കുകിഴക്കുഭാഗത്ത് അർമേനിയ, ഇറാഖ്, ഇറാൻ രാജ്യങ്ങളീലെ കുർദിഷ് പ്രദേശങ്ങളോട് ചേർന്നുകിടക്കുന്ന മേഖലയിലാണ് കുർദ് വംശജർ അധിവസിക്കുന്നത്. ഇന്തോ-യൂറോപ്യൻ ജനതയിൽപ്പെട്ട കുർദുകൾ തുർക്കികൾക്കും വളരെക്കാലം മുൻപേ അനറ്റോളീയൻ പീഠഭൂമിയിൽ വാസമുറപ്പിച്ചിരുന്നു. പതിമൂന്നാം നൂറ്റാണ്ടിൽ മാത്രമാണ്‌ തുർക്കികൾ ഇവിടെയെത്തുകയും മേഖല അധീനതയിലാക്കുകയും ചെയ്തത്. ഓട്ടൊമൻ തുർക്കിഷ് ഭരണകാലത്ത് പലപ്പോഴും കുർദുകൾ സാമ്രാജ്യത്തിനെതിരെ കലാപങ്ങളുയർത്തിയിരുന്നു.

ആധുനികതുർക്കിയിലെ കുർദുകളുടെ പ്രശ്നങ്ങൾ, മുസ്തഫ കമാൽ അത്താത്തുർക്കിന്റെ നയപരിപാടിയുടെ കാലത്ത് ആരംഭിച്ചതാണ്. തുർക്കി ദേശീയത ഉയർത്തിപ്പിടിക്കുന്നതിന്, തുർക്കിഷ് ഒഴികെയുള്ള മറ്റു ഭാഷകളുടെ ഉപയോഗമെല്ലാം അദ്ദേഹം നിരോധിച്ചിരുന്നു. ഇത് രാജ്യത്തെ അഞ്ചിലൊന്ന് വരുന്ന കുർദുകൾ, അവരുടെ മാതൃഭാഷ സംസാരിക്കുന്നത് വിലക്കപ്പെട്ടു. കമാൽ അത്താത്തുർക്കിന്റെ സർക്കാർ, കുർദിഷ് സ്കൂളൂകളും കോളേജുകളും പ്രസിദ്ധീകരണങ്ങളും സ്ഥാപനങ്ങളും അടച്ചുപൂട്ടിയിരുന്നു. കുർദിഷ് ഭാഷയുടെ നിരോധനം, കുട്ടികളുടെ പേരിടലിൽ വരെ സ്വാധീനിച്ചു. അവരുടെ കുടുംബത്തിന്റേയോ സമൂഹത്തിന്റേയോ ചരിത്രവുമായി ഒരു ബന്ധവുമില്ലാത്ത പേരുകൾ‌ തുർക്കി ഭരണകൂടം അവർക്കു നൽകി. കുർദുകൾ‌ പ്രതിഷേധിച്ചപ്പോൾ അതിഭീകരമായാണ് ഭരണകൂടം അവരെ നേരിട്ടത്. പലപ്പോഴും കുർദിഷ് പ്രദേശങ്ങളും രാജ്യത്തിന്റെ മറ്റു മേഖലകളുമായുള്ള ബന്ധം വിച്ഛേദിക്കുകയും ചെയ്തു. ചരിത്രവസ്തുതകളെ അവഗണിച്ച് കുർദുകളെ മലന്തുർക്കികൾ എന്ന് വിളിക്കുന്ന സർക്കാരിന്റെ നയവും വൻ പ്രതിഷേധത്തിനിടയാക്കി. 1187-ൽ കുരിശുയുദ്ധക്കാരിൽ നിന്നും ജെറുസലേം തിരിച്ചുപിടിച്ച സലാദിൻ അയൂബി ഒരു കുർദ് വംശജനായിരുന്നെന്നു പോലും തുർക്കിഷ് ചരിത്രപുസ്തകങ്ങളിൽ പരാമർശിച്ചിരുന്നില്ല. മറിച്ച് അദ്ദേഹം തുർക്കി രീതികളനുസരിച്ചാണ് തന്റെ സാമ്രാജ്യം ഭരിച്ചിരുന്നതെന്ന് സൂചിപ്പിച്ചു.

കുർദുകളെ തുർക്കികളുമായി ചേർക്കാനുള്ള തുർക്കി സർക്കാരിന്റെ ശ്രമം ഒരു പരിധിവരെ വിജയിച്ചിരുന്നു. 1970-കളിൽ കുർദുകളിൽ ഏതാണ്ട് മൂന്നിലൊന്നു പേർ മാത്രമേ സ്വയം കുർദുകളാണെന്ന് പറയുകയും കുർദിഷ് ഭാഷ ഉപയോഗിക്കാനാകുകയും ചെയ്തിരുന്നുള്ളൂ എന്നത് ഇതിന്റെ ഏറ്റവും വലിയ ദൃഷ്ടാന്തമാണ്.

1970-കളുടെ തുടക്കത്തിൽ അബ്ദുള്ള ഓജലാന്റെ നേതൃത്വത്തിൽ, കമ്മ്യൂണിസ്റ്റ് വിപ്ലവ ആശയങ്ങളെ മുൻനിർത്തിയുള്ള സംഘടനയായാണ് കുർദിസ്താൻ വർക്കേഴ്സ് പാർട്ടിയുടെ ആരംഭം. വിദ്യാർത്ഥികൾക്ക് പ്രാമുഖ്യമുള്ള ഈ സംഘടന അങ്കാറ കേന്ദ്രീകരിച്ചായിരുന്നു രൂപം കൊണ്ടത്. കാലക്രമേണ കക്ഷിയുടെ പ്രവർത്തനമേഖല കുർദിഷ് ആവാസപ്രദേശമായ തെക്കുകിഴക്കൻ തുർക്കിയിലേക്ക് നീങ്ങുകയും കുർദിഷ് ദേശീയവാദം അതിന്റെ ആശയങ്ങളുടെ ഭാഗമാകുകയും ചെയ്തു. 1978 നവംബർ 27-ന് ഈ സംഘടന, കുർദിസ്താൻ വർക്കേഴ്സ് പാർട്ടി എന്ന പേര് സ്വീകരിക്കുകയും തങ്ങളുടെ കമ്മ്യൂണിസ്റ്റ് ആശയങ്ങളുടെ അടിസ്ഥാനത്തിൽ രാജ്യത്തെ വലതുപക്ഷവിഭാഗങ്ങളെ എതിരിടാനും ആരംഭിച്ചു.

കമ്മ്യൂണിസ്റ്റുകളടക്കമുള്ള തീവ്രവിഭാഗങ്ങളെ നിർമ്മാർജ്ജനം ചെയ്യുക എന്നതായിരുന്നു തുർക്കിയിൽ കെനാൻ എവ്രന്റെ നേതൃത്വത്തിൽ 1980-ൽ നടന്ന സൈനിക അട്ടിമറിയുടെ പ്രധാനലക്ഷ്യം. അട്ടിമറിയെത്തുടർന്നുണ്ടായ അടിച്ചമർത്തൽ കുർദിഷ് മേഖലയിൽ അതിക്രൂരമായിരുന്നു. ഇത് മുന്നിൽക്കണ്ടുകൊണ്ടുതന്നെ, സ്വതന്ത്രരാജ്യം ആവശ്യപ്പെട്ട പ്രക്ഷോഭം നടത്തിയിരുന്ന കുർദിസ്താൻ വർക്കേഴ്സ് പാർട്ടിയുടെ നേതാക്കൾ എല്ലാം അട്ടിമറിയുടെ തലേരാത്രി തന്നെ തുർക്കി വിട്ട് കടന്നു. എങ്കിൽക്കൂടിയും തെക്കുകിഴക്കൻ തുർക്കിയിലെ ജയിലുകളെല്ലാം കുർദിഷ് വംശജരെക്കൊണ്ട് നിറഞ്ഞുകവിഞ്ഞു. കുർദിഷ് വംശത്തെ ഉന്മൂലനം ചെയ്യാനെന്നവണ്ണം ഭരണകൂടം ഈ നടപടി തുടർന്നുകൊണ്ടിരുന്നു.

ഇതിന്റെ മറുപടിയായി 1984 മാർച്ച് 21-ന് സിറിയയിൽ തമ്പടിച്ചിരുന്ന അബ്ദുള്ള ഓജലാന്റെ നേതൃത്വത്തിൽ, സ്വതന്ത്ര കുർദിസ്താൻ സ്ഥാപിക്കുക എന്ന ലക്ഷ്യത്തിൽ കുർദിസ്താൻ വർക്കേഴ്സ് പാർട്ടി സായുധസമരം ആരംഭിച്ചു. മലകളിലെ ഒളിത്താവളങ്ങൾ കേന്ദ്രമാക്കി, തുർക്കിയിലെ സൈനിക-സർക്കാർ കേന്ദ്രങ്ങളെയായിരുന്നു ഇവർ ലക്ഷ്യമാക്കിയിരുന്നത്. ഈ കലാപം അടുത്ത ഒന്നര ദശാബ്ദത്തിൽ ഏതാണ്ട് 40,000-ത്തോളം പേരുടെ ജീവനെടുത്തു.
കുർദിഷ് കലാപം നിയന്ത്രിക്കുന്നതിന് 1990-കളിൽ തുർക്കി സർക്കാർ ചില അനുരഞ്ജനനടപടികളെടുത്തു. 1991-ൽ കുർദിഷ് ഭാഷക്കു മേലുള്ള നിരോധനം നീക്കുകയും അനൗദ്യോഗികകാര്യങ്ങൾക്ക് ആ ഭാഷ ഉപയോഗിക്കാനുള്ള അനുവാദം നൽകുകയും ചെയ്തു. കുർദിസ്താൻ വർക്കേഴ്സ് പാർട്ടിയുടെ (പി.കെ.കെ.) നേതൃത്വത്തിൽ 1995-ൽ നടന്ന വൻ പ്രതിഷേധത്തെത്തുടർന്ന് സർക്കാർ, നവ്രുസിനെ (പുതുവർഷാഘോഷം) ഒരു തുർക്കിഷ് ആഘോഷമായി അംഗീകരിക്കുകയും തെക്കുകിഴക്കൻ തുർക്കിയിൽ നവ്രുസ് ദിനത്തിൽ തീ കത്തിക്കുന്നതിനും അതിനു മുകളിലൂടെ ചാടാനും കുർദുകൾക്ക് അനുവാദം നൽകി.
തുർക്കിക്ക് യൂറോപ്യൻ യൂണിയനിൽ അംഗത്വം നേടുന്നത് ലക്ഷ്യമാക്കി, പൗരാവകാശങ്ങൾ യൂറോപ്യൻ യൂണിയൻ മാനദണ്ഡത്തിലേക്കെത്തിക്കുന്നതിന് 2000-2002 കാലയളവിൽ ഭരണഘടനയിലടക്കം നിരവധി പരിഷ്കാരങ്ങൾ തുർക്കിയിലെ ബുലന്ത് എജവിത് സർക്കാർ നടപ്പിലാക്കി. ഇതിന്റെ ഭാഗമായി കുർദിഷ് ഭാഷയിൽ വിദ്യാഭ്യാസത്തിനും വാർത്താവിനിമയത്തിനുമുള്ള അവകാശങ്ങൾ ലഭ്യമാക്കി.

2003-ൽ റെജപ് തയിപ് എർദ്വാന്റെ ഭരണകാലത്ത് കുർദുകൾക്ക് കൂടുതൽ സ്വാതന്ത്ര്യങ്ങൾ അനുവദിക്കപ്പെട്ടു. കുർദിഷ് അനുകൂലനിലപാടുകാരെ ശിക്ഷിക്കുന്നതിനായി മുൻപ് ഉപയോഗിക്കപ്പെട്ടിരുന്ന തീവ്രവാദവിരുദ്ധനിയമത്തിലെ കുപ്രസിദ്ധമായ എട്ടാം വകുപ്പ് ഒഴിവാക്കിയത് ഒരു പ്രധാനനിയമനിർമ്മാണമായിരുന്നു. ഇതോടൊപ്പം കുർദുകൾക്ക് സാംസ്കാരികാവകാശങ്ങളും, കുട്ടികൾക്ക് കുർദിഷ് പേരുകൾ ഇടാനും, കുർദിഷ് ഭാഷയിലുള്ള സ്വകാര്യ റേഡിയോ ടെലിവിഷൻ ചാനലുകൾക്കും അനുമതിയായി. 2005 ഓഗസ്റ്റിൽ കുർദിഷ് മേഖലയുടെ കേന്ദ്രമായിരുന്ന ദിയാർബകീർ നഗരത്തിൽ ഒരു യോഗത്തെ അഭിസംബോധന ചെയ്ത്, കുർദിഷ് പ്രശ്നത്തിൽ തുർക്കി സർക്കാർ തെറ്റ് ചെയ്തിട്ടുണ്ടെന്ന് പ്രധാനമന്ത്രി എർദ്വാൻ പരസ്യമായി സമ്മതിച്ചു. ഒരു ഒത്തുതീർപ്പിനുള്ള അദ്ദേഹത്തിന്റെ ശ്രമത്തോട് കുർദിസ്താൻ വർക്കേഴ്സ് പാർട്ടി അനുകൂലമായി പ്രതികരിക്കുകയും വെടിനിർത്തൽ പ്രഖ്യാപിക്കുകയും ചെയ്തു. 


</doc>
<doc id="145048" url="https://ml.wikipedia.org/wiki?curid=145048" title="മഴനിഴൽ പ്രദേശം">
മഴനിഴൽ പ്രദേശം

പർവ്വതത്തിന്റെയോ പർവ്വതനിരകളുടെയോ സാന്നിദ്ധ്യത്താൽ സൃഷ്ടിക്കപ്പെടുന്ന ഒരു പ്രത്യേക ഭൂപ്രദേശമാണ് മഴനിഴൽ പ്രദേശം. മഴമേഘങ്ങളെ വഹിച്ചുകൊണ്ടുള്ള കാറ്റുകളെ പർവ്വതങ്ങളോ പർവ്വതനിരകളോ തടയുമ്പോൾ മഴ ഉണ്ടാവുന്നു. പക്ഷേ ഇങ്ങനെ ഉണ്ടാവുന്ന മഴ പർവ്വതത്തിന്റെ ഒരു ഭാഗത്ത് മാത്രം ആയിരിക്കും. അതിനാൽ മഴ ലഭിക്കാത്ത മറുഭാഗം വരണ്ട് ഉണങ്ങി ഇരിക്കും. ഈ പ്രദേശമാണ് മഴനിഴൽ പ്രദേശം. പശ്ചിമഘട്ടം ഇതിന് ഒരു നല്ല ഉദാഹരണമാണ്. പശ്ചിമഘട്ടത്തിന്റെ ഒരു വശത്തുള്ള കേരളത്തിൽ നല്ല മഴ ലഭിക്കുമ്പോൾ മറുവശത്തുള്ള തമിഴ്നാടിന്റെ പലപ്രദേശങ്ങളും മഴനിഴൽ പ്രദേശങ്ങളാണ്.


</doc>
<doc id="145050" url="https://ml.wikipedia.org/wiki?curid=145050" title="ക്ഷേത്രജ്ഞൻ">
ക്ഷേത്രജ്ഞൻ

പതിനേഴാം നൂറ്റാണ്ടിൽ ഇന്നത്തെ ആന്ധ്രാപ്രദേശിൽ ജീവിച്ചിരുന്ന കർണ്ണാടകസംഗീത ആചാര്യനാണ് ക്ഷേത്രജ്ഞൻ. അദ്ദേഹത്തിന്റെ ശരിയായ നാമം വരദയ്യ എന്നാണെന്ന് വിശ്വസിക്കപ്പെടുന്നു. ഇദ്ദേഹം കർണ്ണാടകസംഗീതത്തിൽ നാലായിരത്തോളം പദങ്ങൾ രചിച്ചിട്ടുണ്ട്. ഇതിനായി അദ്ദേഹം അമ്പതിൽ അധികം രാഗങ്ങൾ ഉപയോഗിച്ചു. ഏറ്റവും അധികം ഉപയോഗിച്ചത് ചാപ്പുതാളം ആയിരുന്നു. ഇദ്ദേഹം രചിച്ച പദങ്ങളിൽ 332 എണ്ണം മാത്രമേ ഇന്ന് ലഭ്യമായിട്ടുള്ളൂ. അവയെല്ലാം തന്നെ ഇഷ്ടദേവനായ ശ്രീകൃഷ്ണനെ കുറിച്ചായിരുന്നു .ക്ഷേത്രങ്ങളിലുടെ ദേശ ദേശാന്തരം പാട്ടു പാടി യാത്ര ചെയ്തിരുന്നത്‌ കാരണം വഴിയെ അദ്ദേഹം ക്ഷേത്രജ്ഞ അഥവാ ക്ഷേത്രയ്യ എന്നറിയപ്പെട്ടു 


</doc>
<doc id="145055" url="https://ml.wikipedia.org/wiki?curid=145055" title="ഇന്റർനാഷണൽ യൂണിയൻ ഫോർ ദ കൺസർവേഷൻ ഓഫ് നേച്ചർ ആൻഡ് നാച്ചുറൽ റിസോഴ്‌സ്">
ഇന്റർനാഷണൽ യൂണിയൻ ഫോർ ദ കൺസർവേഷൻ ഓഫ് നേച്ചർ ആൻഡ് നാച്ചുറൽ റിസോഴ്‌സ്

പ്രകൃതിയെയും പ്രകൃതിവിഭവങ്ങളേയും സംരക്ഷിക്കാനായി രൂപം നൽകപ്പെട്ട ഒരു സംഘടനയാണ് ഇന്റർനാഷണൽ യൂണിയൻ ഫോർ ദ കൺസർവേഷൻ ഓഫ് നേച്ചർ ആൻഡ് നാച്ചുറൽ റിസോഴ്‌സ്. ഇത് വേൾഡ് കൺസർവേഷൻ യൂണിയൻ എന്ന പേരിലും, ഐ.യു.സി.എൻ എന്ന പേരിലും അറിയപ്പെടുന്നു. 1948 ഒക്ടോബറിൽ ഇത് സ്ഥാപിക്കപ്പെട്ടു. ലോകത്തെ ഏറ്റവും വലിയ പ്രകൃതിസംരക്ഷണ സംഘടനയായ ഐ.യു.സി.എന്നിന് 111 സർക്കാർ ഏജൻസികൾ, 800 ൽ അധികം സർക്കാർ ഇതര സംഘടനകൾ, 16000 ൽ അധികം ശാസ്ത്രജ്ഞർ എന്നിവരുടെ ശൃംഖലയുണ്ട്. ഐ.യു.സി.എൻ പുറത്തിറക്കുന്ന പുസ്തകമാണ് റെഡ്‌ ലിസ്റ്റ്. 
വംശനാശ ഭീഷണി നേരിടുന്ന ജീവികളുടെ വിവരങ്ങൾ ഇതിൽ അടങ്ങിയിരിക്കുന്നു.





</doc>
<doc id="145058" url="https://ml.wikipedia.org/wiki?curid=145058" title="മുഖാന്ധത">
മുഖാന്ധത

മുഖങ്ങളെ തിരിച്ചറിയാൻ കഴിയാതെ വരുന്ന അവസ്ഥ ഉളവാക്കുന്ന ഒരു രോഗമാണ് മുഖാന്ധത അഥവാ പ്രോസോഫിനോസിയ. മസ്തിഷ്കത്തിന്റെ അടിവശത്ത് തകരാറ് സംഭവിക്കുന്നതുമൂലമാണ് ഈ രോഗം ഉണ്ടാവുന്നത്. ഓക്സിപിറ്റൽ ദളങ്ങളുടെയും ടെമ്പറൽ ദളങ്ങളുടെയും നടുവിലായിട്ടാണ് തകരാറ് സംഭവിച്ചിരിക്കുക. 


</doc>
<doc id="145060" url="https://ml.wikipedia.org/wiki?curid=145060" title="തക്കുമ സ്കൂൾ">
തക്കുമ സ്കൂൾ

ജപ്പാനിലെ ബുദ്ധമതചിത്രകലയിൽ പ്രാവീണ്യമുളള ചിത്രകാരന്മാരുടെ ഒരു പ്രസ്ഥാനമാണ് തക്കുമ സ്കൂൾ. 12-ാം ശതകം മുതൽ 14-ാം ശതകം വരെ ഇതിന്റെ പ്രാഭവകാലമായിരുന്നു. തക്കുമ തമെറ്റോ (12-ാം ശതകം) ആണ് ഇതിന്റെ സ്ഥാപകൻ എന്നു കരുതപ്പെടുന്നു. ഇദ്ദേഹത്തിന്റെ പുത്രനായ തക്കുമ ഷോഗയുടെ കാലത്താണ് ഈ പ്രസ്ഥാനം കൂടുതൽ പ്രശസ്തമായത്. 12-ാം ശ.-ത്തിന്റെ അന്ത്യത്തിലും ക്യോട്ടോയിലെ കോഷ്ൻജി, ജിൻഗോജി എന്നീ ആരാധനാലയങ്ങളുമായി ബന്ധപ്പെട്ട് ഈ പ്രസ്ഥാനം സജീവമായി പ്രവർത്തിക്കുന്നു. ഷോഗയെത്തുടർന്ന് തക്കുമ തമേഹിസ, തക്കുമ ഷുംഗ, തക്കുമ റ്യോഗ തുടങ്ങിയ വിഖ്യാത ചിത്രകാരന്മാർ ഇതുമായി ബന്ധപ്പെട്ട് പ്രവർത്തിച്ചിരുന്നു. 14-ാം ശതകത്തിന്റെ ഉത്തരാർധത്തിൽ തക്കുമ ഈഗയുടെ തലമുറയ്ക്കുശേഷം ഈ പ്രസ്ഥാനം ഏതാണ്ട് നിശ്ചലമായി. ചൈനയിലെ സുംഗവംശത്തിന്റെ കലാപാരമ്പര്യത്തിന്റെ ചുവടുപിടിച്ച് തക്കുമപ്രസ്ഥാനക്കാർ എണ്ണമറ്റ രചനകളാണ് നിർവഹിച്ചിട്ടുള്ളത്. ഇവരുടെ രചനകളിൽ പേരുവയ്ക്കുന്ന പതിവില്ലായിരുന്നതിനാൽ വ്യക്തിപരമായ സംഭാവനകൾ വിലയിരുത്തുക അസാധ്യമായിരിക്കുന്നു. ജാപ്പനീസ് ചിത്രകലയിലെ നവറിയലിസത്തിന്റെ ഏറ്റവും ശക്തരായ പ്രയോക്തക്കളാണ് ഇവരെന്നു പറയാം. ബുദ്ധിസ്റ്റ് ചിത്രകലയെ അലങ്കാരാത്മകതയിലേക്കു നയിച്ച കോസെ സ്കൂൾ ഇവരുടെ എതിർ വിഭാഗം എന്ന നിലയിലാണ് വേരൂന്നിയത്.


</doc>
<doc id="145062" url="https://ml.wikipedia.org/wiki?curid=145062" title="ട്യൂഡർ വംശം">
ട്യൂഡർ വംശം

15-ആം ശതകത്തിന്റെ ഉത്തരാർധത്തിൽ ഇംഗ്ലണ്ടിൽ ഭരണത്തിലെത്തിയ രാജവംശമാണ് ട്യൂഡർ വംശം(Tudor Dynasty). ഇവർ 1485 മുതൽ 1603 വരെ അധികാരത്തിലിരുന്നു. ആധുനിക രീതിയിലുള്ള രാജവാഴ്ചാക്രമത്തിന് വ്യവസ്ഥാപിതമായ കെട്ടുറപ്പ് ട്യൂഡർ വംശം ഉറപ്പാക്കി. രാജവംശത്തിന്റെ ഉദ്ഭവം പുരാതന വെൽഷ് കുടുംബത്തിൽപ്പെട്ട ഓവൻ ട്യൂഡറിൽ (1400-61) നിന്നുമാണെന്ന് കരുതപ്പെടുന്നു. ഇദ്ദേഹത്തിന്റെ മകൻ റിച്ച്മോണ്ടിലെപ്രഭു (Earl) ആയ എഡ്മണ്ട് ട്യൂഡറിന് (സു. 1430-56) മരണാനന്തരം ജനിച്ച പുത്രനാണ് ഹെന്റി ട്യൂഡർ (ജനനം - 1457). യോർക്കിസ്റ്റ് വംശത്തിലെ ഭരണാധിപനായ റിച്ചാർഡ് IIIനെ ബോസ് വെർത്ത് ഫീൽഡ് യുദ്ധത്തിൽ ഹെന്റി പരാജയപ്പെടുത്തി (1485). തുടർന്ന് ഹെന്റി VIIഎന്ന പേരിൽ ഇദ്ദേഹം ഭരണാധിപനായി. ഇദ്ദേഹമാണ് ട്യൂഡർ വംശത്തിലെ ആദ്യത്തെ രാജാവ്. ഹെന്റി VIIാമൻ 1485 മുതൽ 1509 വരെ ഭരണം നടത്തി. ഇദ്ദേഹത്തിന്റെ പുത്രൻ ഹെന്റി VIIIാമൻ (1509-47), ഹെന്റി VIIIാമന്റെ സന്തതികളായ എഡ്വേർഡ് VIാമൻ (1547-53), ഒന്നാമത്തെ മേരി എന്ന മേരി ട്യൂഡർ (1553-58) ഒന്നാമത്തെ എലിസബത്ത് (1558-1603) എന്നിവരാണ് മറ്റു ട്യൂഡർ വംശ രാജാക്കന്മാർ.

ട്യൂഡർ രാജാക്കന്മാർ നടപ്പിലാക്കിയ ഭരണരീതി, അധികാരം പൂർണമായും രാജാവിൽ കേന്ദ്രീകരിച്ചുകൊണ്ടുള്ളതായിരുന്നു. പൗരോഹിത്യ ഭൂപ്രഭുക്കന്മാരുടെ സ്വാധീനത്തിൽ നിന്ന് ഭരണയന്ത്രം രാജാവിന്റെ പൂർണ നിയന്ത്രണത്തിലാക്കാൻ സാധിച്ചു എന്നതാണ് ഇതിന്റെ സവിശേഷത. രാഷ്ട്രീയമായ അച്ചടക്കവും രാജസ്ഥാനത്തിന്റെ സാമ്പത്തിക ഭദ്രതയും നിലനിർത്തി. രാഷ്ട്രീയവും മതപരവുമായ മുഴുവൻ പ്രശ്നങ്ങളും രാജാവിൽ കേന്ദ്രീകരിച്ച് കേന്ദ്രഭരണം ശക്തിപ്പെടുത്തി. ഇംഗ്ലണ്ടും വെയ് ൽസും തമ്മിലുള്ള ലയനം നടന്നു (1536). നവോത്ഥാന കാലത്തെ യൂറോപ്പിലെ വൈജ്ഞാനികാഭിവൃദ്ധി ഇംഗ്ലണ്ടിലും വ്യാപിച്ചു. റോമൻ നിയമസംഹിതകളും രാഷ്ട്രീയ കാഴ്ചപ്പാടുകളും ഉൾപ്പെടുത്തി രാജാധിപത്യത്തെ പൗരോഹിത്യത്തിൽനിന്ന് മോചിപ്പിച്ച് പുരോഗമനപരമായ ദിശയിലേക്കു നയിച്ചത് ട്യൂഡർ ഭരണാധികാരികളാണ്. 16-ാം ശ.-ത്തിലെ മത നവീകരണ പ്രവർത്തനങ്ങൾ ഇവരുടെ ജനപിന്തുണയും പരമാധികാരവും വർധിപ്പിച്ചു. ചർച്ച് ഒഫ് ഇംഗ്ലണ്ടും പ്രൊട്ടസ്റ്റാന്റിസവും പ്രചാരത്തിലായി. പാർലമെന്ററി സമ്പ്രദായത്തെ ഫലപ്രദമാക്കുന്ന ഒട്ടനവധി നടപടികൾക്ക് ഇവർ തുടക്കം കുറിച്ചു. ക്ഷേമകരമായ അനേകം സാമൂഹിക പരിഷ്കാരങ്ങൾ നടപ്പിലാക്കി. വ്യാപാരവും വ്യവസായവും വാണിജ്യവും അഭിവൃദ്ധിപ്പെട്ടു. സമുദ്രപര്യവേക്ഷണ യാത്രകൾ പ്രോത്സാഹിപ്പിച്ചു. നാവിക സേനയെ സുസജ്ജമാക്കി, ബ്രിട്ടനെ ഒരു പ്രമുഖ യുറോപ്യൻ ശക്തിയാക്കി മാറ്റി. പ്രയോഗക്ഷമമായൊരു വിദേശനയം രൂപീകരിച്ചുകൊണ്ട് രാജ്യത്തിന്റെ ദേശീയ താത്പര്യങ്ങൾ സംരക്ഷിക്കുന്ന നടപടികൾക്ക് തുടക്കം കുറിക്കാൻ ഇവർക്കു കഴിഞ്ഞു. ഇംഗ്ളണ്ടിനെ ഒരു സാമ്രാജ്യത്വ ശക്തിയാക്കുന്നതിൽ നിർണായക പങ്കുവഹിച്ചു. വാണിജ്യപരവും നാവികവും മതപരവുമായ കാരണങ്ങളാൽ സ്പെയിനിനെ പരാജയപ്പെടുത്താൻ ഇംഗ്ലണ്ടിനു കഴിഞ്ഞു (1588). ശാസ്ത്ര- കലാ-സാഹിത്യ-വിജ്ഞാനാദി മേഖലകളിൽ അഭൂതപൂർവമായ അഭിവൃദ്ധിയുണ്ടായ കാലഘട്ടമാണിത്. എലിസബത്തിന്റെ ഭരണകാലം ഈ വക കാര്യങ്ങളിൽ പ്രത്യേകം ശ്രദ്ധേയമാണ്. എലിസബീത്തൻ കാലഘട്ടത്തിൽ സാഹിത്യത്തിലും ചിത്രകലയിലും മറ്റും ഇംഗ്ലണ്ടിന് ഒരു കുതിച്ചുകയറ്റം നടത്താൻ തന്നെ കഴിഞ്ഞു. വില്യം ഷെയ്ക്സ്പിയർ തുടങ്ങി പല പ്രഗല്ഭന്മാരുടെയും കാലമായിരുന്നു ഇത്. എലിസബത്ത് I-ന്റെ മരണത്തെത്തുടർന്ന് 1603-ൽ ഇംഗ്ലണ്ട് സ്റ്റുവർട്ട് വംശ ഭരണത്തിന് (ജെയിംസ് I) വഴി മാറി.


</doc>
<doc id="145063" url="https://ml.wikipedia.org/wiki?curid=145063" title="തിരുക്കൊന്നമല്ലി">
തിരുക്കൊന്നമല്ലി

ടീലിയേസി (Tiliaceae) സസ്യകുടുംബത്തിൽപ്പെടുന്ന ഇലകൊഴിയും വൃക്ഷമാണ് തിരുക്കൊന്നമല്ലി. ഇതു് ട്രിങ്കോമാലി മരം എന്നും അറിയപ്പെടുന്നു. ഇതിന്റെ ശാസ്ത്രനാമം ബെറിയ അമ്മോണില്ല(Berry ammonilla) അഥവാ ബെറിയ കോഡിഫോലിയ(Berrya cordifolia) എന്നാണ്. . കേരളത്തിന്റെ വടക്കും തെക്കും പ്രദേശങ്ങളിൽ ഇവ ധാരാളമായി വളരുന്നു. തെക്കേ ഇന്ത്യയിലും മറ്റും ഈ വൃക്ഷം നട്ടുവളർത്താറുണ്ട്. മ്യാൻമറിലും ശ്രീലങ്കയിലും തിരുക്കൊന്നമല്ലി വൻ വൃക്ഷമായി വളരുന്നു.

തിരുക്കൊന്നമല്ലി 18-24 മീറ്റർ വരെ ഉയരത്തിൽ വളരും. 1.8 മീറ്റർ വരെ ചുറ്റളവുള്ള മരങ്ങൾ സാധാരണമായി കാണാം. വെളുത്ത നിറമുള്ള മരത്തൊലി മിനുസമുള്ളതും കനം കുറഞ്ഞതുമായിരിക്കും. തിളക്കമുള്ളതും അണ്ഡാകൃതിയിലുള്ളതുമായ ഇലകൾ ഏകാന്തരന്യാസത്തിൽ ക്രമീകരിച്ചിരിക്കുന്നു. ഇലഞെട്ട് നീളം കൂടിയതും രോമിലവുമാണ്. അനുപർണങ്ങൾക്ക് വാളിന്റെ ആകൃതിയാണ്. വേനൽക്കാലത്ത് ഈ വൃക്ഷത്തിന്റെ ഇല കൊഴിയുന്നു.

തണുപ്പുകാലമാണ് തിരുക്കൊന്നമല്ലിയുടെ പുഷ്പകാലം. ഇലകളുടെ കക്ഷ്യങ്ങളിലും ശാഖാഗ്രങ്ങളിലും പാനിക്കിൾ പുഷ്പമഞ്ജരിയായി പുഷ്പങ്ങളുണ്ടാകുന്നു. പുഷ്പങ്ങൾക്ക് വെളുപ്പുനിറമായിരിക്കും. 3-5 ബാഹ്യദളങ്ങളുണ്ട്, ബാഹ്യദളങ്ങളുടെ ഇരട്ടി നീളമുള്ള അഞ്ചു ദളങ്ങളും അനേകം കേസരങ്ങളുമുണ്ടായിരിക്കും. കേസരങ്ങൾ യുഗ്മിത(didynamous)ങ്ങളാണ്. ഫലം സംപുട(capsule)മാണ്. കായ്കളിൽ ചിറകുകൾ പോലെ വളർന്ന ആറ് അവയവങ്ങളുണ്ട്. ഉഷ്ണകാലമാകുമ്പോഴേക്കും കായ്കൾ മൂപ്പെത്തുന്നു. വിത്തുകൾക്ക് ഇളം തവിട്ടുനിറമാണ്. മഴക്കാലാരംഭത്തോടെ വിത്തു മുളയ്ക്കുന്നു. വിത്തു മുളപ്പിച്ച് തൈകൾ പറിച്ചുനട്ടാണ് തിരുക്കൊന്നമല്ലി കൃഷിചെയ്യുന്നത്. തിരുക്കൊന്നമല്ലിയുടെ തടിക്ക് കടും ചുവപ്പുനിറമാണ്. തടിക്ക് ഈടും ഉറപ്പും ഇലാസ്തികതയും ഉണ്ടെങ്കിലും ഉണങ്ങിയ തടി പലപ്പോഴും വിണ്ടുകീറിപ്പോകാറുണ്ട്. 

ഈടും ഉറപ്പും ഇലാസ്തികതയും ഉണ്ടെങ്കിലും ഉണങ്ങിയ തടി പലപ്പോഴും വിണ്ടുകീറിപ്പോകുന്നതിനാൽ 
കെട്ടിടങ്ങൾ, വാഹനങ്ങൾ, കാർഷികോപകരണങ്ങൾ, തോണികൾ തുടങ്ങിയവ നിർമ്മിക്കാനാണ് ഇതിന്റെ തടി പ്രധാനമായും ഉപയോഗിക്കാറുള്ളത്.


</doc>
<doc id="145064" url="https://ml.wikipedia.org/wiki?curid=145064" title="തിരുമാറാടി ശിവക്ഷേത്രം">
തിരുമാറാടി ശിവക്ഷേത്രം

എറണാകുളം ജില്ലയിലെ തിരുമാറാടി പഞ്ചായത്തിൽ പിറവത്തു നിന്ന് കൂത്താട്ടുകുളത്തു പോകുന്ന മാർഗ്ഗമധ്യേ സ്ഥിതിചെയ്യുന്ന ഒരു ശിവക്ഷേത്രമാണ് തിരുമാറാടി ശിവക്ഷേത്രം. ശ്രീകോവിൽ കിഴക്കു ദർശനമായി സ്ഥിതിചെയ്യുന്നു. ദിവസേന മൂന്ന് പൂജ നടത്തപ്പെടുന്നു. ഗണപതിയും അയ്യപ്പനും സുബ്രഹ്മണ്യനുമാണ് ഉപദേവതകൾ. കിടങ്ങശ്ശേരി ഇല്ലക്കാരനാണ് ക്ഷേത്രത്തിലെ തന്ത്രി. ഉത്സവം എട്ട് ദിവസം നീണ്ടു നില്ക്കുന്നു. ധനുമാസത്തിലെ തിരുവാതിര നാളിലാണ് ആറാട്ട്.

കാട്ടാമ്പിള്ളി, കിഴക്കില്ലം, എടയാറ്റുപ്പിള്ളി, കാഞ്ഞിരപ്പള്ളി എന്നീ ഇല്ലക്കാരുടെ വകയായിരുന്നു ഈ ക്ഷേത്രം. ഇതിനടുത്തുള്ള എടപ്രക്കാവും ഈ ഇല്ലക്കാരുടെ തന്നെ വകയായിരുന്നു. എടപ്രക്കാവിൽ തൂക്കം കുത്തുന്നതിനെച്ചൊല്ലി കിഴക്കില്ലം പിടിവാശി പിടിച്ചപ്പോൾ കാഞ്ഞിരപ്പള്ളി മനക്കാർ ആമ്പശ്ശേരിക്കാവിൽ പ്രതിഷ്ഠ നടത്തി ഊരാളസ്ഥാനം ഒഴിഞ്ഞു എന്ന് പഴമക്കാർ കരുതുന്നു. കാട്ടാമ്പിള്ളിയും എടയാറ്റുപ്പിള്ളിയും അന്യം നിന്നു.

എടപ്രക്കാവിൽ ഭഗവതിയുടെ ദർശനം കിഴക്കോട്ടാണ്. അവിടത്തെ വിഗ്രഹം ദാരു നിർമിതമാണ്. ഈ കാവിൽ കുംഭമാസത്തിൽ അശ്വതി, ഭരണിനാളുകളിൽ തൂക്കം നടത്തിവരുന്നു. 1965 മുതൽ ക്ഷേത്രഭരണം നടത്തുന്നത് ദേവസ്വം ബോർഡാണ്.


</doc>
<doc id="145065" url="https://ml.wikipedia.org/wiki?curid=145065" title="ദന്തപത്രി">
ദന്തപത്രി

സെലാസ്ട്രേസീ (Celastraceae) സസ്യകുടുംബത്തിൽപ്പെടുന്ന നിത്യഹരിത വൃക്ഷമാണ് മലങ്കുരത്ത എന്നും അറിയപ്പെടുന്ന ദന്തപത്രി. ഇതിന്റെ ശാസ്ത്രനാമം "യൂനിമസ് ക്രെനുലേറ്റസ്" (Euonymus crenulatus) എന്നാണ്. യൂറോപ്പ്, ഓസ്ട്രേലിയ, ഏഷ്യയുടെ കിഴക്കൻ ഭാഗങ്ങൾ, ഹിമാലയപ്രദേശങ്ങൾ, പശ്ചിമഘട്ടത്തിലെ ഈർപ്പഭരിതമായ നിത്യഹരിത വനങ്ങൾ എന്നിവിടങ്ങളിൽ വളരുന്ന ചെറിയ വൃക്ഷമാണിത്.

ദന്തപത്രിയുടെ ഇലകൾ സമ്മുഖമായി വിന്യസിച്ചിരിക്കുന്നു. ഇലകൾക്ക് അനുപർണങ്ങളുണ്ട്. പത്രഫലകത്തിന് 5-8 സെന്റിമീറ്റർ നീളവും 3-4 സെന്റിമീറ്റർ വീതിയുമുണ്ടായിരിക്കും. പത്രസീമാന്തം ദന്തുരമാണ്. പത്രവൃന്തത്തിന് അര സെന്റിമീറ്റർ നീളം മാത്രമേയുള്ളൂ. മാർച്ച് മുതൽ ജൂലായ് വരെയുള്ള കാലയളവിലാണ് ദന്തപത്രി പുഷ്പിക്കുന്നത്. ഒരു പൂങ്കുലയിൽ ഏഴിൽക്കൂടുതൽ പുഷ്പങ്ങളുണ്ടാകാറില്ല. പുഷ്പങ്ങൾക്ക് ഇളം ചുവപ്പുനിറമാണ്. ഒരു സെന്റിമീറ്ററോളം വ്യാസമുള്ള പുഷ്പങ്ങൾ ദ്വിലിംഗസമമിതമായിരിക്കും. നാലോ അഞ്ചോ ബാഹ്യദളങ്ങളും ദളങ്ങളും കേസരങ്ങളുമുണ്ട്. കേസരതന്തുക്കൾക്ക് നീളം കുറവാണ്. ഊർധ്വവർത്തിയായ അണ്ഡാശയത്തിന് രണ്ട് ബീജാണ്ഡങ്ങൾ വീതമുള്ള 3-5 അറകളുണ്ടായിരിക്കും. വർത്തിക വളരെ ചെറുതോ ഇല്ലാത്ത അവസ്ഥയിലോ ആയിരിക്കും. കായ് 1-4 വിത്തുകളുള്ള മാംസളമായ സംപുടമാണ്. മൂപ്പെത്തിയ കായ്കൾക്ക് കടും ചുവപ്പുനിറമാണുള്ളത്. വെള്ളയോ ചുവപ്പോ കറുപ്പോ നിറമുള്ള വിത്തിനെ കടും ചുവപ്പോ ഓറഞ്ചോ നിറമുള്ള ഏരിൽ (aril) ആവരണം ചെയ്തിരിക്കും. വിത്ത് വിഷമുള്ളതാണ്. പക്ഷികളാണ് വിത്തുവിതരണം നടത്തുന്നത്. വിത്തുകളുടെ ആകർഷണീയമായ ചുവപ്പുനിറം പക്ഷികളെ ആകർഷിക്കാനുതകുന്നു. വിത്തുകളുപയോഗിച്ചും കമ്പുകൾ മുറിച്ചു നട്ടും പ്രജനനം നടത്താറുണ്ട്.

യൂനിമസ് യൂറോപ്പിയസ് (Euonymus europaeus) ഇനവും സ്പിൻഡിൽ വൃക്ഷം എന്നുതന്നെയാണ് അറിയപ്പെടുന്നത്. ഇത് ഒമ്പതു മീറ്റർ വരെ ഉയരത്തിൽ വളരും. ഇലകളിൽ സ്വർണനിറത്തിൽ പൊട്ടുകളുള്ള യൂനിമസ് ജാപ്പോനിക്കസ് (Euonymus japonicus) എന്നയിനം സാധാരണ വേലിച്ചെടിയായി നട്ടുവളർത്തുന്നു.



</doc>
<doc id="145067" url="https://ml.wikipedia.org/wiki?curid=145067" title="നാണ്യവിള">
നാണ്യവിള

വാണിജ്യാടിസ്ഥാനത്തിൽ വൻതോതിൽ കൃഷിചെയ്യപ്പെടുന്ന വിളകളാണ് നാണ്യവിളകൾ(Cash Crops) . വികസിത രാജ്യങ്ങളിൽ പൊതുവേ എല്ലാ കാർഷികവിളകളും ധനസമ്പാദനത്തിനുവേണ്ടി കൃഷിചെയ്യുമ്പോൾ അവികസിതരാജ്യങ്ങളിൽ ഇവ പ്രധാനമായും ധനാഗമമാർഗ്ഗമായിട്ടാണ് കരുതപ്പെടുന്നത്. കാർഷിക വ്യാവസായിക രംഗത്തും കയറ്റുമതിരംഗത്തും നാണ്യവിളകൾ അത്യധികം പ്രാധാന്യമർഹിക്കുന്നുണ്ട്. ഉഷ്ണമേഖലയിലും മിതോഷ്ണമേഖലകളിലും സ്ഥിതിചെയ്യുന്ന രാജ്യങ്ങളിൽ ചണം, കാപ്പി, കൊക്കോ, കരിമ്പ്, വാഴ, ഓറഞ്ച്, പരുത്തി എന്നിവയും ശൈത്യമേഖലകളിൽ സ്ഥിതിചെയ്യുന്ന രാജ്യങ്ങളിൽ ധാന്യവിളകൾ, എണ്ണക്കുരുക്കൾ, പച്ചക്കറികൾ എന്നിവയും നാണ്യവിളകളായി പരിഗണിക്കപ്പെടുന്നു. അമേരിക്ക പോലുള്ള വികസിതരാജ്യങ്ങളിൽ ചോളം,  ഗോതമ്പ്, കഞ്ചാവ്, സോയാബീൻ എന്നിവയെയാണ് പ്രധാന നാണ്യവിളകളായി പരിഗണിക്കുന്നത്. എന്നാൽ കാപ്പി, തേയില, കമുക്, പരുത്തി, റബ്ബർ, ഏലം, കുരുമുളക്, കശുമാവ്, സോയാബീൻ മുതലായ കാർഷികവിളകളാണ് ഇന്ത്യയ്ക്ക് വിദേശനാണ്യം നേടിത്തരുന്നതിൽ പ്രധാനപങ്കുവഹിക്കുന്നത്.

നമ്മുടെ സമ്പദ്വ്യവസ്ഥയിൽ ഏറ്റവും പ്രധാന്യമർഹിക്കുന്ന നാണ്യവിളകളിൽ ഒന്നാണ് കാപ്പി. കാപ്പിച്ചെടിയുടെ ജന്മഭൂമി അറേബ്യയാണ്. 1695-ൽ ഇന്ത്യയിലാദ്യമായി കാപ്പിക്കൃഷി ആരംഭിച്ചു. 70 രാജ്യങ്ങളിൽ മാത്രമേ കാപ്പി ഉത്പാദിപ്പിക്കുന്നുള്ളുവെങ്കിലും ഏതാണ്ട് 125 രാജ്യങ്ങളിലെ ജനങ്ങൾ ഒരു പാനീയമായി കാപ്പി ഉപയോഗിച്ചുവരുന്നു. ബ്രസീൽ, അംഗോള, ഇന്ത്യ, ഇൻഡോനേഷ്യ, കെനിയ, മെക്സിക്കോ, ഉഗാണ്ട, ശ്രീലങ്ക എന്നിവയാണ് ലോകത്തെ പ്രധാന കാപ്പി ഉത്പാദകരാജ്യങ്ങൾ. ലോകത്തിലെ മൊത്തം കാപ്പിയുത്പാദനത്തിന്റെ വെറും 2 ശ.മാ.മാണ് ഇന്ത്യയുടെ സംഭാവന. കാപ്പിയുടെ കയറ്റുമതിയിൽ ഇന്ത്യ അഞ്ചാംസ്ഥാനത്താണ്. ഇന്ത്യയിൽ കർണാടകം, കേരളം, തമിഴ്നാട് തുടങ്ങിയ സംസ്ഥാനങ്ങളിലാണ് വൻതോതിൽ കാപ്പി കൃഷി ചെയ്യുന്നത്. കുറഞ്ഞ താപനിലയും ധാരാളം ജൈവാംശമടങ്ങിയ ലോംമണ്ണും കാപ്പിക്കൃഷിക്ക് അനുപേക്ഷണീയമാണ്. 

ചൈന, സിലോൺ, ജാവ, ആഫ്രിക്ക, റഷ്യ എന്നിവയാണ് തേയിലക്കൃഷിയുള്ള മുഖ്യരാഷ്ട്രങ്ങൾ. മലേഷ്യ, മൌറീഷ്യസ്, കോംഗോ, ദക്ഷിണറൊഡേഷ്യ, എത്യോപ്യ, കാമറൂൺസ്, ബ്രസീൽ, പെറു, അർജന്റീന, കൊളംബിയ, ബൊളീവ്യ, മെക്സിക്കോ, ഇറാൻ, ആസ്റ്റ്രേലിയ എന്നീ രാജ്യങ്ങളിലും തേയിലക്കൃഷി ധാരാളമായിട്ടുണ്ട്. ഇന്ത്യയിൽ അസം, പശ്ചിമബംഗാൾ, കേരളം, തമിഴ്നാട്, കർണാടകം എന്നീ സംസ്ഥാനങ്ങൾ തേയിലക്കൃഷിയിൽ മുന്നിട്ടുനിൽക്കുന്നു. 

ശ്രീലങ്ക, മലയ, സിംഗപ്പൂർ, തെക്കുകിഴക്കൻ ചൈന, ഇന്ത്യ എന്നീ രാജ്യങ്ങളിൽ കമുക് ധാരാളമായി കൃഷിചെയ്യുന്നു. ഉഷ്ണമേഖലാപ്രദേശങ്ങളാണ് കമുക് കൃഷിക്ക് ഏറ്റവും അനുയോജ്യം.

ഇന്നു കൃഷിചെയ്യപ്പെടുന്ന നാണ്യവിളകളിൽ ഏറ്റവും പഴക്കമുള്ള ഒന്നാണ് പരുത്തി. ലോകത്തിൽ ഏറ്റവും കൂടുതൽ പരുത്തി കൃഷിചെയ്യപ്പെടുന്നത് ഇന്ത്യയിലാണ്. പരുത്തിയുടെ മൊത്തം ആഗോള ഉത്പാദനത്തിന്റെ 30 ശ.മാ. അമേരിക്കയിൽ കേന്ദ്രീകരിച്ചിരിക്കുമ്പോൾ ഇന്ത്യ 10 ശ.മാ. മാത്രമേ ഉത്പാദിപ്പിക്കുന്നുള്ളു. മെക്സിക്കോ, ആസ്റ്റ്രേലിയ തുടങ്ങിയ രാജ്യങ്ങളിൽ പരുത്തിക്കൃഷി ധാരാളമായിട്ടുണ്ട്. കേരളത്തിൽ പരുത്തി പ്രധാനമായും കൃഷിചെയ്യുന്നത് കോഴിക്കോട്, പാലക്കാട്, തൃശ്ശൂർ എന്നീ ജില്ലകളിലാണ്. നമ്മുടെ രാജ്യത്തിന് വളരെയധികം വിദേശനാണ്യം നേടിത്തരുവാൻ ഈ നാണ്യവിളയ്ക്ക് കഴിഞ്ഞിട്ടുണ്ട്. പ്രകൃതിദത്തമായ പരുത്തി നാരുകളാണ് തുണിവ്യവസായരംഗത്തെ പ്രധാന അസംസ്കൃത വസ്തു. അമേരിക്കയാണ് അസംസ്കൃത പരുത്തിയുടെ കയറ്റുമതിയിൽ മുൻപന്തിയിൽ. 2007-ലെ കണക്കനുസരിച്ച് ചൈന 25.3 മില്യണും ഇന്ത്യ 20.5 മില്യണും അമേരിക്ക 19.2 മില്യണും, പാകിസ്താൻ 11.7 മില്യണും, ബ്രസീൽ 7.2 മില്യണും, ഉസ്ബക്കിസ്താൻ 5.5 മില്യണും ടർക്കി 3.2 മില്യണും, സിറിയ 1.2 മില്യണും കയറ്റുമതി ചെയ്യുകയുണ്ടായി. 

ഇന്ത്യ, അഫ്ഗാനിസ്താൻ, പാകിസ്താൻ എന്നീ രാജ്യങ്ങളിൽ വ്യാപകമായി കൃഷിചെയ്തുവരുന്ന നാണ്യവിളയാണ് കഞ്ചാവ്. ജൈവാംശമടങ്ങിയ മണ്ണാണ് കഞ്ചാവ് കൃഷിക്ക് ഏറെ അനുയോജ്യം. 

കാർഷിക വ്യാവസായികരാജ്യങ്ങളിൽ പരുത്തികഴിഞ്ഞാൽ പ്രാധാന്യമർഹിക്കുന്ന നാരുവിളയാണ് ചണം. ഇന്ന് ഇന്ത്യയുടെ വിദേശനാണ്യസമ്പാദനത്തിൽ ചണത്തിന് സുപ്രധാനമായ പങ്കുണ്ട്. ചണം പ്രധാനമായി കൃഷിചെയ്യുന്നത് ആഫ്രിക്ക, അമേരിക്ക, ആസ്റ്റ്രേലിയ, ചൈന, ഫോർമോസ, ഇന്ത്യ, സിലോൺ, ജപ്പാൻ, മലയ, ജാവ, ഫിലിപ്പൈൻസ് എന്നീ രാജ്യങ്ങളിലെ ഉഷ്ണമേഖലാ പ്രദേശങ്ങളിലാണ്. വടക്കേ ഇന്ത്യൻ പ്രദേശങ്ങളിലാണ് ഇന്ത്യയിൽ ചണം കൃഷിചെയ്യുന്നത്. കേരളത്തിലെ ചിലഭാഗങ്ങൾ ചണക്കൃഷിക്ക് അനുയോജ്യമാണെങ്കിലും ഇത് ഇവിടെ തീരെ പ്രചാരത്തിൽ വന്നിട്ടില്ല. ചൂടും ഈർപ്പവുമുള്ള കാലാവസ്ഥയാണ് ചണക്കൃഷിക്ക് ഏറ്റവും അനുയോജ്യം. 

പതിനേഴാം നൂറ്റാണ്ടിൽ പോർച്ചുഗീസുകാരാണ് ഇന്ത്യയിൽ പുകയില കൊണ്ടുവന്നത്. വാണിജ്യാടിസ്ഥാനത്തിൽ കൃഷിചെയ്യപ്പെടുന്ന നിക്കോട്ടിയാന ടബാക്ക, നിക്കോട്ടിയാന റസ്റ്റിക്ക എന്നിവയാണ് പ്രധാനപ്പെട്ട സ്പീഷീസുകൾ. മിക്ക ലോകരാഷ്ട്രങ്ങളിലും പുകയില കൃഷിചെയ്യുന്നുണ്ട്. അമേരിക്ക, ചൈന, ഇന്ത്യ എന്നിവയാണ് പുകയില ഉത്പാദനത്തിൽ മുൻപന്തിയിൽ നിൽക്കുന്ന രാജ്യങ്ങൾ. ബ്രസീൽ, ജപ്പാൻ, പാകിസ്താൻ, ടർക്കി, റൊഡേഷ്യ, ഈസ്റ്റിൻഡീസ് എന്നിവിടങ്ങളിലെല്ലാം പുകയില ഒരു പ്രധാനവിളയാണ്. പുകയിലക്കൃഷിചെയ്യുന്ന സ്ഥലത്തിന്റെ വിസ്തീർണത്തിലും ഉത്പാദനത്തിലും അമേരിക്കയ്ക്കാണ് ഒന്നാം സ്ഥാനം. ഇന്ത്യയിൽ പുകയിലക്കൃഷി ഏറ്റവും കൂടുതലുള്ളത് ആന്ധ്രപ്രദേശിലും ഗുജറാത്തിലുമാണെങ്കിലും ഹരിയാന, പഞ്ചാബ്, ഉത്തർപ്രദേശ്, ബിഹാർ, പശ്ചിമബംഗാൾ, അസം എന്നീ സംസ്ഥാനങ്ങളിലും ഈ ചെടി കൃഷിചെയ്യുന്നുണ്ട്. പുകയില ഒരു ഉഷ്ണമേഖലാ സസ്യമാണെങ്കിലും ഉപോഷ്ണമേഖല, ശീതോഷ്ണമേഖല എന്നിങ്ങനെ ഏതുകാലാവസ്ഥയിലും ഇത് കൃഷിചെയ്യാം. ഇന്ത്യയിൽ ഏറിയപങ്കും കൃഷിചെയ്യപ്പെടുന്ന പുകയിലയിനം ടബാക്കം സ്പീഷീസാണ്. 

തെക്കേ അമേരിക്കയിലെയും മധ്യഅമേരിക്കയിലെയും ഉഷ്ണമേഖലാ പ്രദേശങ്ങളിലെ വനാന്തരങ്ങളിലാണ് കൊക്കോയുടെ ഉദ്ഭവം. ലോകത്തിൽ ഏറ്റവും കൂടുതൽ കൊക്കോ ഉത്പാദിപ്പിക്കുന്ന രാജ്യം ആഫ്രിക്കയാണ്. അമേരിക്കയ്ക്കാണ് രണ്ടാംസ്ഥാനം. കൊക്കോയുടെ ആഗോള വാർഷിക ഉത്പാദനം ഏതാണ്ട് 15ലക്ഷം ടണ്ണാണ്. ഘാനാ, ഐവറികോസ്റ്റ്, നൈജീരിയ, ബ്രസീൽ, കൊളംമ്പിയ, ഇക്വഡോർ, മെക്സിക്കോ, വെനിസ്വേല, ഡൊമിനിക്കൻ റിപ്പബ്ലിക്ക്, ന്യൂഗിനി, ഗുജറാത്ത്, ആന്ധ്രപ്രദേശ്, ആൻഡമാൻ എന്നിവിടങ്ങളിൽ ഈ നാണ്യവിള വ്യാപകമായി കൃഷിചെയ്യുന്നു. വർഷം മുഴുവൻ മഴ ലഭിക്കുന്ന പ്രദേശമാണ് കൊക്കോ കൃഷിക്ക് ഏറ്റവും അനുയോജ്യം. കേരളത്തിൽ തിരുവനന്തപുരം, കൊല്ലം, കോട്ടയം, ഇടുക്കി, ആലപ്പുഴ, ഏറണാകുളം എന്നീ ജില്ലകളിൽ മഴയെമാത്രം ആശ്രയിച്ച് ചെറിയതോതിൽ കൊക്കോക്കൃഷി ചെയ്യുന്നുണ്ട്. ജൈവാംശം ധാരാളം അടങ്ങിയിട്ടുള്ള വളക്കൂറുള്ള മണ്ണിൽ കൊക്കോ സുലഭമായി വളരും. 

നാണ്യവിളകളിൽ ഒട്ടും അപ്രധാനമല്ലാത്ത സ്ഥാനം ചോളത്തിനുണ്ട്. മധ്യഅമേരിക്കയിലോ മെക്സിക്കോയിലോ ആയിരിക്കാം ചോളത്തിന്റെ ഉദ്ഭവമെന്നാണ് പൊതുവേ കരുതപ്പെടുന്നത്. 17-ാം നൂറ്റാണ്ടിന്റെ ആരംഭത്തോടെ ചോളം ഇന്ത്യയിൽ എത്തി. ലോകത്താകെ പത്തുകോടിയോളം ഏക്കർ സ്ഥലത്ത് ചോളം കൃഷിചെയ്തുവരുന്നു. ആകെയുള്ള വാർഷികോത്പാദനം 75 ലക്ഷം ടണ്ണാണ്. ചോളക്കൃഷിയിൽ ലോകരാഷ്ട്രങ്ങൾക്കിടയിൽ ഒന്നാം സ്ഥാനം അമേരിക്കൻ ഐക്യനാടുകൾക്കാണ്. ഇന്ത്യയിൽ 57 ലക്ഷം ഹെക്ടർ സ്ഥലത്ത് ചോളം കൃഷിചെയ്തുവരുന്നു. ഇന്ത്യയിൽ പഞ്ചാബ്, ബംഗാൾ, ഉത്തർപ്രദേശ്, ബിഹാർ, ആന്ധ്രപ്രദേശ്, തമിഴ്നാട് എന്നീ സംസ്ഥാനങ്ങളാണ് ചോളം കൃഷിയിൽ മുന്നിൽ. 

മധ്യഅമേരിക്കയിലെ ജമൈക്ക, ഗ്വാട്ടിമാല, ഹോണ്ടുറാസ്, കോസ്റ്റാറിക്ക, പനാമ തുടങ്ങിയ രാജ്യങ്ങളിൽ വാഴ വ്യാപകമായി കൃഷിചെയ്യുന്നു. ഇന്ത്യയിൽ തമിഴ്നാട്, മഹാരാഷ്ട്ര, ഗുജറാത്ത്, അസം, ബിഹാർ തുടങ്ങിയ സംസ്ഥാനങ്ങളാണ് വാഴക്കൃഷിയിൽ മുന്നിൽ. വർഷത്തിൽ 23,37,000 ടൺ വാഴപ്പഴം ഇന്ത്യയിൽ ഉത്പാദിപ്പിക്കുന്നതായി കണക്കാക്കപ്പെടുന്നു. ലോകത്തിൽ ആകെയുത്പാദിപ്പിക്കുന്ന വാഴപ്പഴത്തിന്റെ 60 ശ.മാ. കേന്ദ്രീകരിച്ചിരിക്കുന്നത് മധ്യ അമേരിക്കയിലാണ്. ഇന്ത്യയിൽ ഉത്പാദിപ്പിക്കുന്ന വാഴപ്പഴത്തിന്റെ മുഖ്യപങ്കും ഇവിടെത്തന്നെ ഉപയോഗിക്കുന്നു. ഇന്ത്യയിൽ മുഖ്യമായും ചെറുകിടതോട്ടങ്ങളായാണ് വാഴക്കൃഷി ചെയ്യുന്നത്. രസകദളി, പൂവൻ, ചെങ്കദളി, നേന്ത്രൻ, പാളയംകോടൻ തുടങ്ങിയ ഇനങ്ങളാണ് ഇവിടെ മുഖ്യമായും കൃഷി. കേരളത്തിൽ ആകെ 10000 ഹെക്ടർ സ്ഥലത്തു ആണ്ടുതോറും നേന്ത്രവാഴക്കൃഷി നടത്തുന്നുണ്ട്. 

കരിമ്പിന്റെ ജന്മദേശം ഇന്ത്യയാണെന്നാണ് കരുതപ്പെടുന്നത്. ബ്രസീൽ, ചൈന, ഇന്ത്യ, ക്യൂബ, മെക്സിക്കോ, പാകിസ്താൻ, ഇൻഡോനേഷ്യ, കൊളംബിയ, അമേരിക്ക, ഫിലിപ്പൈൻസ് മുതലായ രാജ്യങ്ങളിൽ കരിമ്പുകൃഷി വൻതോതിലുണ്ട്. ഇന്ത്യയിൽ മഹാരാഷ്ട്ര, ഉത്തർപ്രദേശ്, പഞ്ചാബ്, ബിഹാർ, മൈസൂർ, ആന്ധ്രപ്രദേശ്, ഹരിയാന എന്നീ സംസ്ഥാനങ്ങൾ കരിമ്പ്കൃഷിയിൽ മുന്നിട്ടുനില്ക്കുന്നു. 

പ്രകൃതിദത്തമായ റബ്ബർ ഉത്പാദനത്തിൽ ഇന്ത്യയ്ക്ക് നാലാം സ്ഥാനമാണുള്ളത്. മലേഷ്യ, തായ്ലന്റ്, ഇൻഡോനേഷ്യ, ചൈന എന്നീ രാജ്യങ്ങളാണ് റബ്ബർ ഉത്പാദനത്തിൽ മുൻപന്തിയിൽ. ഫിലിപ്പൈൻസ്, വിയറ്റ്നാം, ശ്രീലങ്ക, നൈജീരിയ, ബ്രസീൽ തുടങ്ങിയ രാജ്യങ്ങളിലും റബ്ബർക്കൃഷി ധാരാളമായിട്ടുണ്ട്. ഇന്ത്യയിൽ കർണാടക, മഹാരാഷ്ട്ര, മേഘാലയ, മിസോറാം, മണിപ്പൂർ, അസം, നാഗാലാൻഡ്, ഗോവ, ഒറീസ്സ, കേരളം തുടങ്ങിയ പ്രദേശങ്ങളിലും ആൻഡമാൻ നിക്കോബാർ ദ്വീപുകളിലുമാണ് റബ്ബർക്കൃഷി വ്യാപകമായിട്ടുള്ളത്. 

ഇന്ത്യ, ശ്രീലങ്ക, മലേഷ്യ, ഇന്തോനേഷ്യ തുടങ്ങിയ രാജ്യങ്ങളിലാണ് ഏലക്കൃഷി വ്യാപകമായിട്ടുള്ളത്. ലോകത്തിലാകെയുത്പാദിപ്പിക്കുന്ന ഏലത്തിന്റെ ഭൂരിഭാഗവും ഇന്ത്യയിൽനിന്നാണ് ലഭിക്കുന്നത്. കിഴക്കൻദിക്കിലെ ഏലത്തോട്ടം എന്നറിയപ്പെടുന്ന കേരളത്തിലെ പ്രധാന നാണ്യവിളകളിലൊന്നായ ഇത് ഒരു പ്രധാന തോട്ടവിളകൂടിയാണ്. ജൈവാംശമടങ്ങിയ മണ്ണാണ് ഇതിന്റെ കൃഷിക്ക് അനുയോജ്യം. 

ഇന്ത്യയ്ക്ക് വിദേശനാണ്യം നേടിത്തരുന്നതിൽ സുപ്രധാന പങ്കുവഹിക്കുന്ന നാണ്യവിളയാണ് കുരുമുളക്. ഇന്ത്യൻ സംസ്ഥാനങ്ങളിൽ കേരളമാണ് കുരുമുളക് ഉത്പാദനത്തിൽ ഏറ്റവും മുന്നിൽ. കർണാടകം, തമിഴ്നാട്, പോണ്ടിച്ചേരി, ആന്ധ്രാപ്രദേശ്, ഒറീസ്സ, പശ്ചിമബംഗാൾ, അസം, ആൻഡമാൻ നിക്കോബാർ ദ്വീപുകൾ എന്നിവിടങ്ങളിൽ കുരുമുളകുകൃഷി ധാരാളമായിട്ടുണ്ട്. കേരളത്തിൽ 60,000 ഹെക്ടർ സ്ഥലത്താണ് കൃഷി. കോട്ടയം, കോഴിക്കോട്, വയനാട്, ഇടുക്കി ജില്ലകളിലാണ് കുരുമുളകുകൃഷി കേന്ദ്രീകരിച്ചിരിക്കുന്നത്. കേരളത്തിലെയും കർണാടകത്തിലെയും മലഞ്ചരിവുകളിലെ ജൈവാംശമടങ്ങിയ മണ്ണാണ് കുരുമുളക് കൃഷിക്കു ഉത്തമം. 

കശുമാവിന്റെ ജന്മദേശം ബ്രസീലാണ്. കേരളത്തിലെ പരമ്പരാഗത വ്യവസായങ്ങളിൽ സുപ്രധാനമായ കശുവണ്ടി വ്യവസായം രണ്ട് വിധത്തിലാണ് പ്രാധാന്യമർഹിക്കുന്നത്. ഒന്നാമത്, ഇന്ത്യയുടെ മൊത്തത്തിലുള്ള സമ്പദ് വ്യവസ്ഥയെ പരിപോഷിപ്പിച്ചുകൊണ്ട് രാജ്യത്തിന് ഗണ്യമായ തോതിൽ വിദേശനാണ്യം നേടിത്തരുന്നു. രണ്ടാമത്, കേരളത്തിലെ ബഹുഭൂരിപക്ഷം തൊഴിലാളി കുടുംബങ്ങളുടെയും ഉപജീവനമാർഗ്ഗമാണത്. ലോകത്തിൽ ഏറ്റവും കൂടുതൽ കശുവണ്ടിപ്പരിപ്പ് കയറ്റുമതി ചെയ്യുന്ന രാജ്യം ഇന്ത്യയാണ്. ഇന്ത്യയിൽനിന്നുള്ള മൊത്തം കയറ്റുമതിയുടെ സിംഹഭാഗവും കേരളത്തിൽനിന്നാണ്. കശുവണ്ടി കയറ്റുമതിയുടെ കാര്യത്തിൽ മാത്രമല്ല, കശുമാവ് കൃഷിയുടെയും തോട്ടണ്ടി ഉത്പാദനത്തിന്റെയും കാര്യത്തിലും ഇതരസംസ്ഥാനങ്ങളെ അപേക്ഷിച്ച് കേരളം മുൻപന്തിയിലാണ്. കേരളത്തിൽ കശുവണ്ടിവ്യവസായം ആരംഭിച്ചിട്ടു ഏകദേശം 50-വർഷത്തിലേറെ ആയിട്ടുണ്ട്. ലോകത്തിൽ പ്രധാനമായും ഇന്ത്യ, മൊസംബിക്ക്, ടാൻസാനിയ, കെനിയ, ബ്രസീൽ എന്നീ രാജ്യങ്ങളിലാണ് കശുമാവ് കൃഷി വൻതോതിലുള്ളത്. കേരളത്തിലെ മിക്ക ജില്ലകളിലും വ്യാപകമായും കശുമാവ് കൃഷിചെയ്യുന്നുണ്ടെങ്കിലും ഏറ്റവും കൂടുതൽ കശുമാവു കൃഷിയുള്ളത് കണ്ണൂർ ജില്ലയിലാണ്. 

ലോകരാഷ്ട്രങ്ങളിൽ ബ്രസീൽ, അർജന്റീന, പരാഗ്വേ, ചൈന, ഇന്ത്യ എന്നീ രാജ്യങ്ങളാണ് സോയാബീൻ ഉത്പാദനത്തിൽ മുന്നിൽ. ചൈന, ജപ്പാൻ, കൊറിയ തുടങ്ങിയ രാജ്യങ്ങളിലെ കാർഷിക വിളകളിൽ പ്രഥമസ്ഥാനം സോയാബീനാണ്. 

ഇന്ത്യൻ സമ്പദ്വ്യവസ്ഥയെ ഭദ്രമാക്കുന്നതിൽ നാണ്യവിളകളുടെ ഉത്പാദനം, കയറ്റുമതി എന്നിവ വളരെയധികം പ്രാധാന്യമർഹിക്കുന്നുണ്ട്.


</doc>
<doc id="145070" url="https://ml.wikipedia.org/wiki?curid=145070" title="ഥേരീഗാഥ">
ഥേരീഗാഥ

പാലി ഭാഷയിലുള്ള ഗാഥാസമാഹാരമാണ് ഥേരീഗാഥ. ബി.സി. അഞ്ചും ഒന്നും ശതകത്തിനിടക്കാണ് ഈ ഗാഥകൾ രചിക്കപ്പെട്ടിരിക്കുന്നത്. ബുദ്ധഭിക്ഷുണികൾ ആത്മാംശപ്രധാനമായി എഴുതിയ ഭാവഗീതമാണ് ഓരോ ഗാഥയും. 73 ബുദ്ധഭിക്ഷുണികളുടേതായി 73 ഭാഗങ്ങളിൽ 522 ഗാഥകൾ ഇതിൽ ഉൾ ക്കൊള്ളിച്ചിരിക്കുന്നു. 73 ഭാഗങ്ങളിൽത്തന്നെ മറ്റു ബുദ്ധഭിക്ഷുണികളുടേതായി പരാമർശമുള്ള ഗാഥകൾ പ്രത്യേകം കണക്കാക്കിയാൽ നൂറോളം ഭാഗങ്ങളായി ഗ്രന്ഥത്തെ തിരിക്കാം.

ഗൗതമബുദ്ധന്റെ പിതാവായ ശുദ്ധോദന മഹാരാജാവിന്റെ നിര്യാണത്തോടെ രാജ്ഞി ബുദ്ധധർമം സ്വീകരിച്ചു. രാജ്ഞിയോടൊപ്പം അഞ്ഞൂറിൽപ്പരം സ്ത്രീകളും ബുദ്ധധർമം സ്വീകരിച്ച് ഭിക്ഷുണികളായി. അല്പകാലത്തിനകം രണ്ടാമതൊരു സംഘം സ്ത്രീകളും ബുദ്ധധർമം സ്വീകരിച്ചു. ഗൗതമബുദ്ധന്റെ ശിഷ്യരായി പരിവ്രാജികമാരായ ഇവരിൽ പലരും രചിച്ച ഗാഥകളും ഈ കൃതിയിൽ ഉൾപ്പെടുന്നതായി പ്രസ്താവമുണ്ട്.

തിപിടകത്തിന്റെ മൂന്ന് ഭാഗങ്ങളിലൊന്നായ സുത്തപിടകത്തിന് അഞ്ച് ഭാഗങ്ങളാണുള്ളത്. അതിലൊന്നാണ് ഖുദ്ദകനികായം. ഈ ഭാഗത്തിൽപ്പെടുന്ന 15 ഗ്രന്ഥങ്ങളിലൊന്നാണ് ഥേരീഗാഥ. മറ്റൊരു ഗ്രന്ഥമാണ് ഥേരഗാഥ. ഥേരൻ എന്ന വാക്കിന് പരിവ്രാജകൻ എന്നും ഥേരി എന്ന പദത്തിന് പരിവ്രാജിക എന്നുമാണ് അർഥം. ഇവരുടെ കവിതകളാണ് യഥാക്രമം ഥേരഗാഥയിലും ഥേരീഗാഥയിലും സമാഹരിച്ചിരിക്കുന്നത്. ബുദ്ധധർമം സ്വീകരിച്ച് പരിവ്രാജകരായശേഷം ഇവർക്കനുഭവപ്പെടുന്ന ശാന്തിയും സന്തോഷവും അതിനുമുമ്പ് അനുഭവിച്ച ജീവിതക്ലേശവും ഭോഗലാലസതയും ഇതിൽ ഇവർതന്നെ രേഖപ്പെടുത്തുന്നത് ഈ കൃതികളെ ആത്മാവിഷ്കാരപ്രധാനമായ ഭാവഗാനങ്ങളാക്കിത്തീർക്കുന്നു. ഥേരഗാഥയിൽ പ്രകൃതിവർണനയ്ക്ക് പ്രാധാന്യം നല്കിയിട്ടുണ്ട്. ഥേരീഗാഥയിൽ മനസ്സിന്റെ വിവിധ ഭാവങ്ങളെ-ഭിക്ഷുണികളാകുന്നതിനു മുമ്പും അതിനുശേഷവുമുള്ള മാറ്റത്തെ-ചിത്രീകരിക്കുന്നതിനാണ് പ്രാധാന്യം നല്കിയിരിക്കുന്നത്.

ഥേരീഗാഥയ്ക്ക് 5-ാം ശതകത്തിൽ ധർമപാലൻ രചിച്ച ടീകയിൽ ഓരോ ഖണ്ഡത്തിന്റെയും രചയിതാക്കളായ ഥേരിമാരുടെ പൂർവാശ്രമത്തിലെ (ബൗദ്ധധർമം സ്വീകരിക്കുന്നതിനു മുമ്പുള്ള ജീവിതകാലം) ജീവിതത്തിന്റെ ചിത്രീകരണവും ഇവരുടെ മാനസികപരിവർത്തനവും വിശദമായി പ്രതിപാദിക്കുന്നുണ്ട്. വ്യത്യസ്ത ജീവിതക്രമത്തിൽനിന്നു വന്ന ഥേരിമാർ ഗാഥകളിൽ അവരുടെ മുൻജീവിതചര്യയുടെ വിശദീകരണവും അന്നത്തെ സാമൂഹിക, കുടുംബ ബന്ധങ്ങളുടെ വിവരണവും നല്കുന്നു. വർണവ്യവസ്ഥയുടെ സ്ഥിതിയും രാജ്ഞി, രാജകുമാരി, പണ്ഡിതയായ ബ്രാഹ്മണസ്ത്രീ, ദാസി, നർത്തകി, വേടസ്ത്രീ, വേശ്യാസ്ത്രീ തുടങ്ങി സമൂഹത്തിലെ മിക്ക തലങ്ങളിലുമുള്ള സ്ത്രീകളുടെ ചിത്രീകരണവും ഗാഥകളിലുണ്ട്. ഇവർ ബുദ്ധധർമത്തിലേക്ക് ആകൃഷ്ടരാകുന്നതിന്റെ കാരണവും സന്ദർഭവും വിശദീകരിക്കുന്നു. ബൗദ്ധധർമത്തിന്റെ തത്ത്വചിന്താപരമായ ഉത്തുംഗത ചിലരെ ഇതിലേക്ക് ആകർഷിക്കുമ്പോൾ കഷ്ടപ്പാടും സാമൂഹികമായ ഒറ്റപ്പെടലുമാണ് മറ്റു ചിലരെ ഇതിലേക്കടുപ്പിക്കുന്നത്. ധർമപാലന്റെ പരമത്ഥദീപനി എന്ന വ്യാഖ്യാനത്തിൽ ഓരോ ഥേരിയുടെയും കഥ പ്രത്യേകം വിശദീകരിക്കുന്നുണ്ട്. ഉദാഹരണമായി മുക്ത, പൂർണ തുടങ്ങിയ ഥേരികൾ ജ്ഞാനസമ്പാദനമെന്ന ലക്ഷ്യത്തോടെയാണ് പരിവ്രാജികമാരായത്. വീട്ടിലെ പ്രശ്നങ്ങളാണ് ഗുപ്ത, ശുഭ തുടങ്ങിയവരെ ബുദ്ധധർമ സ്വീകരണത്തിനു പ്രേരിപ്പിച്ചത്. ഭർതൃവിരഹം മൂലമാണ് ധമ്മഭിന്ന ഭിക്ഷുണിയായത്. ബുദ്ധഭക്തിയാണ് ധമ്മ, മൈത്രക, ദന്തിക തുടങ്ങിയവരുടെ പ്രേരകശക്തി. പ്രിയജനവിരഹംമൂലം ധർമസ്വീകരണം നേടിയവരാണ് ശ്യാമ, ഉർവരി, ചന്ദ തുടങ്ങിയവർ. അംബാലി പൂർവജീവിതത്തിൽ വേശ്യാവൃത്തി സ്വീകരിക്കേണ്ടിവന്നവളാണ്. ആ പശ്ചാത്താപമാണ് ബുദ്ധഭിക്ഷുണിയാകാൻ പ്രേരണ നല്കിയത്. ഇവരെല്ലാംതന്നെ ഈ ധർമസ്വീകരണത്തോടെ ശാന്തിയും സന്തോഷവും നേടുന്നതായി വെളിപ്പെടുത്തുന്നു. പൂർവജീവിതത്തിലനുഭവപ്പെടുന്ന ക്ലേശങ്ങളും ഭിക്ഷുണീചര്യയിൽ ലഭിക്കുന്ന ആനന്ദവും ഇവർ സ്വയം ചിത്രീകരിക്കുമ്പോൾ ജീവിതാനുഭവത്തിന്റെ പിൻബലം ഈ ഗാഥകളിലെ ഭാവഗാനാത്മകതയ്ക്കു മാറ്റുകൂട്ടുന്നു.

'നിദാനം' എന്ന ബുദ്ധധർമതത്ത്വത്തിന് ഥേരീഗാഥയിൽ സവിശേഷ പ്രാധാന്യം നല്കിക്കാണുന്നു. ആഗ്രഹങ്ങളിൽനിന്ന് വിമുക്തി നേടുക എന്ന ഏറ്റവും പ്രധാന ബുദ്ധതത്ത്വത്തിനു സമാനമായ തത്ത്വമാണിത്. ഈ തത്ത്വം ഗ്രഹിക്കുമ്പോൾ മാത്രമേ ലൗകിക ക്ലേശങ്ങളിൽനിന്ന് മുക്തി ലഭിക്കുകയുള്ളൂ. ഭാവഗീതി എന്ന സ്ഥാനമുള്ളപ്പോൾത്തന്നെ ഥേരീഗാഥ ധർമപ്രബോധന ഗ്രന്ഥം കൂടിയായി കണക്കാക്കുന്നത് ബുദ്ധധർമതത്ത്വങ്ങളുടെ സരളമായ പര്യാലോചനകൂടി ഇത് ഉൾ ക്കൊള്ളുന്നതിനാലാണ്. ഥേരവാദം എന്ന ബുദ്ധധർമ വിഭാഗത്തിന്റെ വ്യാഖ്യാനമായ അർഥകഥാ വിഭാഗത്തിലെ ഗ്രന്ഥങ്ങളായും ഥേരഗാഥയേയും ഥേരീഗാഥയേയും കണക്കാക്കാറുണ്ട്.

ഭാരതീയ സാഹിത്യത്തെ വിശകലനാത്മകമായി പഠിച്ച് ഇന്ത്യൻ ലിറ്ററേച്ചർ എന്ന ഗ്രന്ഥം രചിച്ചിട്ടുള്ള വിന്റർനിറ്റ്സ് ഋഗ്വേദസൂക്തങ്ങളിലെയും കാളിദാസന്റെയും അമരുകന്റെയും കാവ്യങ്ങളിലെയും കാവ്യചാരുതയ്ക്കു സമാനമാണ് ഥേരീഗാഥയിലെ ഭാവഗീതങ്ങൾ എന്ന് അഭിപ്രായപ്പെട്ടിട്ടുണ്ട്. ബിജോയ് ചന്ദ്ര മജൂംദാർ ഥേരീഗാഥയ്ക്ക് ബംഗാളിഭാഷയിൽ പരിഭാഷ രചിച്ചിട്ടുണ്ട്. കെ.ഇ. ന്യൂമാൻ ജർമൻഭാഷയിലേക്ക് ഥേരീഗാഥ വിവർത്തനം ചെയ്തു. ശ്രീമതി റൈസ് ഡേവിഡ്സ് ഇംഗ്ലീഷിൽ സാംസ് ഒഫ് ദ് സിസ്റ്റേഴ്സ് എന്ന പേരിൽ രചിച്ച വിവർത്തനം ശ്രദ്ധേയമാണ്. ക്രിസ്തുധർമ പ്രവർത്തകരായ കന്യാസ്ത്രീകളുടെ ചിന്താധാരയുമായി ഥേരീഗാഥയുടെ രചയിതാക്കളായ ഭിക്ഷുണികളുടെ ഗാഥയെ തുലനം ചെയ്യുന്നതിന് ഈ പരിഭാഷ പ്രേരകമാകുന്നു. ബുദ്ധധർമഗ്രന്ഥങ്ങളിലൊന്നായ സംയുത്തനികായത്തിലെ ഭിക്ഖുനീസംയുത്ത എന്ന ഗ്രന്ഥത്തിലെ പ്രതിപാദ്യവും ചിത്രീകരണവും ഥേരീഗാഥയിലേതിനു സമാനമാണ്. ക്രിസ്ത്വബ്ദാരംഭത്തിനുമുമ്പ് ഭാരതത്തിൽ നിലവിലിരുന്ന സാമൂഹികക്രമത്തെ മനസ്സിലാക്കുന്നതിന് ഥേരീഗാഥയിലെ ചിത്രീകരണങ്ങൾ സഹായകമാണ്. പ്രാചീന സാഹിത്യകൃതികൾ അധികവും രാജാവിനെയും ഭരണകർത്താക്കളെയും കഥാപാത്രങ്ങളാക്കിയിരുന്നതിനാൽ അതിൽനിന്നു വ്യത്യസ്തമായി സമൂഹത്തിലെ എല്ലാ മേഖലകളിലുമുള്ള വ്യക്തികളുടെ-പ്രത്യേകിച്ചും സ്ത്രീകളുടെ-ദൈനംദിന ജീവിതപ്രശ്നങ്ങളും ക്ലേശങ്ങളും ചിത്രീകരിച്ചിട്ടുള്ള കൃതി എന്ന പ്രത്യേകത ഥേരീഗാഥയ്ക്കുണ്ട്. 


</doc>
<doc id="145071" url="https://ml.wikipedia.org/wiki?curid=145071" title="ചാരത്തലയൻ പാറ്റപിടിയൻ">
ചാരത്തലയൻ പാറ്റപിടിയൻ

മസികാപിഡേ (Musicapidae) പക്ഷി കുടുംബത്തിൽപ്പെടുന്ന പാറ്റപിടിയൻ പക്ഷിയാണ് ചാരത്തലയൻ പാറ്റപിടിയൻ. ഇതിന്റെ ശാസ്ത്രനാമം "കുലിസികാപാ സിലൊണെൻസിസ് സിലോണെൻസിസ്" (Culicicapa ceylonensis ceylonensis), "പ്ലാറ്റിറിങ്കസ് സിലോണെൻസിസ്" (Platyrhynchus ceylonensis) എന്നാണ്. ചൈന, ശ്രീലങ്ക, ഇന്ത്യയിലെ കർണാടക, നീലഗിരി, പഴനി എന്നിവിടങ്ങളിൽ കണ്ടുവരുന്നു. സമുദ്രനിരപ്പിൽ നിന്ന് 450-2150 മീറ്റർ വരെ ഉയരമുള്ള ആനമുടി പോലെയുള്ള പ്രദേശങ്ങളിൽ ഇലകൊഴിയും വനങ്ങളിലും നിത്യഹരിതവനങ്ങളിലുമായാണ് ഇവയെ സാധാരണയായി കണ്ടുവരുന്നത്. മുളങ്കൂട്ടങ്ങളാണ് ഇവയുടെ ആവാസകേന്ദ്രം. 13 സെന്റിമീറ്റർ. മാത്രം നീളമുള്ള വലിപ്പം കുറഞ്ഞ പക്ഷിയാണ് നരയൻ പക്ഷി. തല, കഴുത്ത്, മാറിടം എന്നീ ഭാഗങ്ങൾക്ക് ചാരമിറമാണ്. അടിവയർ കടുംമഞ്ഞയും. ആൺ പെൺ പക്ഷികൾ രൂപത്തിൽ സദൃശ്യരാണ്.

വളരെ ഉത്സാഹപൂർവം സദാസമയവും ചലിച്ചുകൊണ്ടിരിക്കുന്ന ചാരത്തലയൻ പാറ്റപിടിയൻ പക്ഷികൾ അടിക്കാടുകളിലെ കുറ്റിച്ചെടികൾക്കിടയിൽ ഒറ്റയ്ക്ക് കാണപ്പെടുന്നു. മരച്ചില്ലകളിൽ ഇരുന്ന് ചിക്-വിച്ച്വി-വിച്ച്വി എന്ന ശബ്ദം പുറപ്പെടുവിച്ചുകൊണ്ടിരിക്കും.

കേരളത്തിൽ ഇവ വ്യാപകമായി കൂടുകെട്ടുന്നതായി കണ്ടെത്തിയിട്ടില്ല. നീലഗിരിയിൽ ഏപ്രിൽ-ജൂൺ മാസക്കാലങ്ങളിൽ ഇവ കൂടുകെട്ടാറുണ്ട്. ഒരു പ്രജനനകാലത്ത് മൂന്നോ നാലോ മുട്ടകളിടും. മുട്ടകൾക്ക് മഞ്ഞകലർന്ന വെള്ളയോ ചാരമോ നിറമായിരിക്കും. മുട്ടകളിൽ മങ്ങിയ മഞ്ഞകലർന്ന ചാരനിറത്തിലുള്ള അടയാളങ്ങളുണ്ട്. മുട്ടയ്ക്ക് 15.1 x 12 മില്ലിമീറ്റർ വലിപ്പമുണ്ടായിരിക്കും.


</doc>
<doc id="145073" url="https://ml.wikipedia.org/wiki?curid=145073" title="നന്നൻ">
നന്നൻ

സംഘകാലത്ത് പൂഴിനാട് ഭരിച്ച രാജാവാണ് നന്നൻ. സംഘകാലത്ത് കേരളം വേണാട്, കുട്ടനാട്, കുടനാട്, പൂഴിനാട്, കർക്കാനാട് എന്നിങ്ങനെ അഞ്ച് നാടുകളായി (ഐന്തിണൈകൾ)വിഭജിക്കപ്പെട്ടിരുന്നു. ഇന്നത്തെ കണ്ണൂരും കോഴിക്കോടും ഉൾപ്പെട്ട പൂഴിനാടിന്റെ ആസ്ഥാനം ഏഴിമലയായിരുന്നു. നന്നന്റെ കീഴിൽ ഏഴിമല സംഘകാല കേരളത്തിലെ അനിഷേധ്യ ശക്തിയായി മാറി. മികച്ച സൈനികനായിരുന്ന ഇദ്ദേഹം കോയമ്പത്തൂരിന്റെ വടക്കൻ ഭാഗങ്ങളിലേക്കും അധികാരം വ്യാപിപ്പിച്ചിരുന്നു. നന്നന്റെ സാമ്രാജ്യത്വമോഹങ്ങളാണ് കുട്ടനാടിന്റെ അധിപന്മാരായ ചേരന്മാരുമായുള്ള സംഘർഷത്തിനു വഴിതെളിച്ചത്. ചേരന്മാരുമായി ഏറ്റുമുട്ടിയ പാഴി യുദ്ധത്തിൽ ചേരസേനാനായകനെ പരാജയപ്പെടുത്തിയത് ഇദ്ദേഹത്തിന്റെ മികച്ച നേട്ടമായിരുന്നു. ഈ ഉജ്ജ്വല വിജയത്തെക്കുറിച്ച് നന്നന്റെ ആസ്ഥാനകവിയായ പരണർ തന്റെ കവിതകളിൽ പ്രതിപാദിക്കുന്നുണ്ട്. എന്നാൽ നാർമുടിച്ചേരലനെതിരെ (ചേരരാജാവ്) ഈ വിജയം ആവർത്തിക്കാൻ ഇദ്ദേഹത്തിനു കഴിഞ്ഞില്ല; വാകൈപ്പെരും തുറൈയുദ്ധത്തിൽ നാർമുടിച്ചേരൻ നന്നനെ വധിച്ചതോടെ പൂഴിനാട് ചേരന്മാരുടെ അധീനതയിലായി. 


</doc>
<doc id="145075" url="https://ml.wikipedia.org/wiki?curid=145075" title="നിശാന്ധത">
നിശാന്ധത

ഇരുട്ടിലും മങ്ങിയവെളിച്ചത്തിലുമുള്ള കാഴ്ചക്കുറവിനാണ് നിശാന്ധത (Night blindness, Nyctalopia ) എന്ന് പറയുന്നത്. നിശാന്ധതയുള്ള വ്യക്തികൾക്ക് പകലും രാത്രിയിൽ വിളക്ക് ഉപയോഗിക്കുമ്പോഴും കാഴ്ചയ്ക്ക് യാതൊരു തകരാറും ഉണ്ടായിരിക്കില്ല. ഇരുട്ടിലോ പകൽ സമയത്ത് മങ്ങിയ വെളിച്ചമുള്ള മുറിയിൽ (സിനിമാ തിയെറ്റർ) കയറുമ്പോഴോ ആണ് കാഴ്ചക്കുറവ് അനുഭവപ്പെടുന്നത്.

റെറ്റിന(Retina)യുടെ ധർമത്തിലുണ്ടാവുന്ന ജനിതകമായ തകരാറുകളും ജീവകം എ-യുടെ അപര്യാപ്തതയും നിശാന്ധതയ്ക്ക് കാരണമാകുന്നു. മയോപ്പിയ, ഗ്ലൗക്കോമ, തിമിരം, റെനിടൈറ്റിസ് പിഗ്മെന്റൊസ എന്നിവ കാരണാവും നിശാന്ധത ഉണ്ടാവാം. നേത്രഗോളത്തിലെ ആന്തരപാളിയായ റെറ്റിന പ്രകാശ രശ്മികളെ സ്വീകരിച്ച് രാസോർജമാക്കിമാറ്റുന്നു. ഈ ഊർജ്ജം നാഡീ അഗ്രങ്ങളെ ഉത്തേജിപ്പിക്കുന്നതിന്റെ ഫലമായി ആവേഗങ്ങൾ ആവിർഭവിക്കുകയും അവ നേത്രനാഡിയിൽ കൂടി സഞ്ചരിച്ച് മസ്തിഷ്കത്തിലെത്തുകയും ചെയ്യുന്നതോടെയാണ് ദൃശ്യാനുഭവം ഉണ്ടാകുന്നത്. റെറ്റിനയിലെ പ്രകാശ സംവേദീകോശങ്ങളായ റോഡുകൾക്കും കോണുകൾക്കും ഉണ്ടാകുന്ന അപചയമാണ് കാഴ്ചയ്ക്കുണ്ടാകുന്ന എല്ലാ തകരാറുകൾക്കും പ്രധാന കാരണം. പകൽ കാഴ്ചയ്ക്ക് കോണുകളാണ് സഹായകമാവുന്നത്. ചാരമോ മങ്ങിയതോ ആയ നിറങ്ങളുടെ മാത്രം സംവേദനം ലഭ്യമാക്കുന്ന റോഡുകളാണ് രാത്രി കാഴ്ചയ്ക്ക് പ്രയോജനപ്പെടുന്നത്. അതിനാൽ റോഡുകളുടെ സാധാരണ പ്രവർത്തനത്തിനു തടസ്സമാകുന്നതെന്തും നിശാന്ധതയ്ക്ക് കാരണമായിത്തീരാറുണ്ട്. പ്രകാശം വീഴുമ്പോൾ റോഡുകൾ ഉത്തേജിപ്പിക്കപ്പെടുന്നതിന്റെ ഫലമായുണ്ടാകുന്ന നാഡീ ആവേഗങ്ങൾ സൃഷ്ടിക്കുന്നത് റോഡോപ്സിൻ അഥവാ വിഷ്വൽ പർപ്പിൾ എന്ന രാസപദാർഥത്തിന്റെ പ്രതിപ്രവർത്തനമാണ്. റോഡോപ്സിൻ രൂപീകരണത്തിന് ജീവകം 'എ' അനിവാര്യമാണ്. അതിനാൽ ജീവകം 'എ' യുടെ അപര്യാപ്തത നിശാന്ധതയ്ക്ക് ഒരു പ്രധാന കാരണമാണ്. ജീവകം 'എ' യുടെ മറ്റ് അപര്യാപ്തതാ രോഗങ്ങൾ പ്രകടമാകുന്നതിന് മുന്നോടിയായാണ് പലപ്പോഴും നിശാന്ധതയുടെ ലക്ഷണങ്ങൾ കണ്ടു തുടങ്ങുന്നത്. നിശാന്ധത ചിലപ്പോൾ പാരമ്പര്യമായും പകർന്നു കിട്ടാറുണ്ട്. ഈ രോഗികളിൽ ജീവകം 'എ' കൊണ്ടുള്ള ചികിത്സ ഫലപ്രദമാകാറില്ല. ഗ്ലോക്കോമ, റെറ്റിനയുടെ വേർപെടൽ (retenal detachment) സ്കർവിയുടെ അനുബന്ധമായി ഉണ്ടാവുന്ന നേത്ര തകരാറുകൾ എന്നിവയും നിശാന്ധതയ്ക്ക് കാരണമാകാറുണ്ട്.


</doc>
<doc id="145077" url="https://ml.wikipedia.org/wiki?curid=145077" title="മുള്ളുവേങ്ങ">
മുള്ളുവേങ്ങ

കേരളത്തിൽ മിക്കവാറും എല്ലാ സ്ഥലങ്ങളിലും പ്രത്യേകിച്ചും വനപ്രദേശങ്ങളിൽ കൂടുതലായും കാണപ്പെടുന്ന ഒരു ഔഷധവൃക്ഷമാണ് മുള്ളുവേങ്ങ. . കൈനി, മുള്ളൻകൈനി, മുക്കൈനി എന്നെല്ലാം പേരുകളുണ്ട്. ഇന്ത്യ, മ്യാന്മർ, ശ്രീലങ്ക എന്നിവിടങ്ങളിൽ കാണുന്ന, തടി നിറയെ മുള്ളുകളുള്ള വലിയ വൃക്ഷം. ചെറിയ തണൽ ഇഷ്ടപ്പെടുന്ന ഇലകൊഴിക്കുന്ന മരം. പക്ഷികളാണ്‌ വിത്തുവിതരണം നടത്തുന്നത്‌. കാലവർഷാരംഭത്തോടെ വിത്തുമുളയ്ക്കും. തടിയ്ക്കും ഇലകൾക്കും ഔഷധഗുണമുണ്ട്.



</doc>
<doc id="145078" url="https://ml.wikipedia.org/wiki?curid=145078" title="നറുവരി">
നറുവരി

ബൊറാജിനേസീ (Boraginaceae) സസ്യകുടുംബത്തിലെ ഔഷധിയാണ് നറുവരി. "കോർഡിയ ഡൈക്കോട്ടൊമ" (Cordia dichotoma) എന്നാണ് ഇതിന്റെ ശാസ്ത്രനാമം. സംസ്കൃതത്തിൽ ശ്ളേഷ്മാതകഃ, ബഹുവാഹകഃ, ഉദ്ദാലഃ, ശേലുഃ എന്നീ പേരുകളിൽ അറിയപ്പെടുന്ന നറുവരിയുടെ കായ്കൾക്കും മരത്തൊലിക്കും വിഭിന്ന ഔഷധഗുണങ്ങളുണ്ട്. അതിനാലാണ് ബഹുഗുണങ്ങൾ ഉള്ളത് എന്ന അർഥത്തിൽ സംസ്കൃതത്തിൽ ബഹുവാഹകഃ എന്ന് ഈ വൃക്ഷത്തെ നാമകരണം ചെയ്തിരിക്കുന്നത്.

ഗുജറാത്തിൽ ധാരാളമായി കണ്ടുവരുന്ന നറുവരിവൃക്ഷം പഞ്ചാബ്, രാജസ്ഥാൻ, മഹാരാഷ്ട്ര എന്നീ സംസ്ഥാനങ്ങളിലും വളരുന്നുണ്ട്. 
13 മീറ്ററോളം ഉയരത്തിൽ വളരുന്ന വൃക്ഷമാണിത്. പുറംതൊലിക്ക് ചാരനിറമാണ്. ഇലകൾ ഏകാന്തരന്യാസത്തിൽ ക്രമീകരിച്ചിരിക്കുന്നു. ഇലകൾ ആകൃതിയിൽ വൈവിധ്യം പുലർത്തുന്നതും തുകൽപോലെ കട്ടികൂടിയതുമാണ്. ഇലകളുടെ ആധാരഭാഗം ഉരുണ്ടതോ ഹൃദയാകാരത്തിലുള്ളതോ ആയിരിക്കും. ശരാശരി 7-18 സെന്റിമീറ്റർ നീളവും 5-13 സെന്റിമീറ്റർ വരെ വീതിയുമുള്ള ഇലകളാണ്. നറുവരി മാർച്ച്-ഏപ്രിൽ മാസങ്ങളിൽ പുഷ്പിക്കുന്നു. ശാഖാഗ്രങ്ങളിലും ശാഖകളുടെയും ഇലകളുടെയും കക്ഷ്യകളിലും കുലകളായിട്ടാണ് പുഷ്പങ്ങളുണ്ടാകുന്നത്. പുഷ്പങ്ങൾക്ക് ഇളം മഞ്ഞനിറമാണ്. ബാഹ്യദളപുടത്തിന് കപ്പിന്റെ ആകൃതിയാണുള്ളത്. ബാഹ്യദളങ്ങളും ദളങ്ങളും അഞ്ചെണ്ണം വീതമുണ്ട്. ദളങ്ങൾ പിന്നിലേക്കു വളഞ്ഞിരിക്കുന്നു. അഞ്ച് കേസരങ്ങളുണ്ട്. കടും പച്ചനിറമുള്ള കായ് 1.5-2.2 സെന്റിമീറ്ററോളം നീളവും അത്രതന്നെ വീതിയും മിനുസവുമുള്ള ഡ്രൂപ്പാണ്. ബാഹ്യദളങ്ങൾ കൊഴിഞ്ഞുപോകുന്നില്ല. ഇവ കായയ്ക്കു പുറത്ത് ചിരസ്ഥായിയായി കാണപ്പെടുന്നു. കായയ്ക്കകത്ത് വഴുവഴുപ്പുള്ള കുഴമ്പ് (mucilagenous pulp) നിറഞ്ഞിരിക്കുന്നു. ജൂലൈ-ആഗസ്റ്റ് മാസത്തോടെ കായ്കൾ വിളഞ്ഞു തുടങ്ങുന്നു. സെപ്തംബർ - ഒക്ടോബർ അവസാനം വരെ നറുവരി വൃക്ഷത്തിൽ കായ്കളുണ്ടായിരിക്കും.
ആയുർവേദവിധിപ്രകാരം കായ്, മരത്തൊലി, ഇല എന്നിവ ഔഷധയോഗ്യഭാഗങ്ങളാണ്. വാതപിത്ത രോഗങ്ങൾ ശമിപ്പിക്കുകയും കഫം വർധിപ്പിക്കുകയും ചെയ്യുന്ന കായ്കൾ ശ്വാസകോശരോഗങ്ങൾ ശമിപ്പിക്കുകയും ശ്വാസകോശത്തെ ബലപ്പെടുത്തുകയും ചെയ്യുന്നു. കായ് മൂത്രാശയസംബന്ധമായ രോഗങ്ങൾക്കും മലബന്ധത്തിനും ഉത്തമ ഔഷധമാണ്. മരത്തൊലി വിഷഹരവും കുഷ്ഠം, ചർമരോഗങ്ങൾ, അതിസാരം എന്നിവയ്ക്ക് ഔഷധങ്ങളുണ്ടാക്കാൻ ഉപയോഗിക്കുന്നതുമാണ്. ഇല അരച്ച് പുഴുക്കടിയുള്ള ഭാഗത്ത് ലേപനം ചെയ്താൽ ശമനം കിട്ടും. ഇല ചതച്ച് പല്ലുതേച്ചാൽ പല്ലുവേദനയ്ക്കു ശമനമുണ്ടാകും.
രസം :മധുരം

ഗുണം :സ്നിഗ്ദം, പിച്ഛിലം, ഗുരു

വീര്യം :ശീതം

വിപാകം :മധുരം
ഫലം, തൊലി, ഇല


</doc>
<doc id="145081" url="https://ml.wikipedia.org/wiki?curid=145081" title="നീരാൽ">
നീരാൽ

സെലാസ്ട്രേസീ (Celastraceae) സസ്യകുടുംബത്തിൽപ്പെടുന്ന വൻവൃക്ഷമാണ് നീരാൽ. . ധാരാളം ജലം സംഭരിച്ചു വയ്ക്കുന്നതിനാൽ ഈ വൃക്ഷത്തെ തണ്ണിമരം അഥവാ നീരാൽ എന്നും വിളിക്കുന്നു. കേരളത്തിൽ അത്യപൂർവമായ ഈ വൃക്ഷം സൈലന്റ്‌വാലി വനാന്തരങ്ങളിൽ വിരളമായി കാണപ്പെടുന്നുണ്ട്. 80-100 വർഷം വരെ ആയുസ്സുള്ള ഈ വൃക്ഷത്തിന്റെ പ്രജനനം അത്യപൂർവമായെ നടക്കാറുള്ളൂ.വംശനാശഭീഷണി നേരിടുന്ന ഈ വൃക്ഷത്തിൽ പുഷ്പങ്ങളും കായ്കളും ഉണ്ടാകാറുണ്ടെങ്കിലും തൈകൾ മുളയ്ക്കാത്തതിനാലാണ് വംശനാശഭീഷണി നേരിടുന്നത്. അത്യപൂർവമായ ഈ വൃക്ഷത്തെപ്പറ്റിയുള്ള പഠനങ്ങൾ പുരോഗമിച്ചു വരുന്നു. കേരളത്തില് തന്നെ അഞ്ചിൽ കൂടുതൽ കണ്ടതായി അറിവില്ല. 

1993-ൽ സൈലന്റ്വാലി വനാന്തരങ്ങളിൽ നീരാൽ വൃക്ഷത്തെ കണ്ടെത്തി നാമകരണം ചെയ്തത് കേരള ഫോറസ്റ്റ് റിസർച്ച് ഇൻസ്റ്റിറ്റ്യൂട്ടിലെ ഗവേഷകനായ ഡോ. ശശിധരനാണ്. ഇവിടെ ധാരാളം നീരുറവകളുള്ള സ്ഥലത്താണ് ഈ വൃക്ഷം സമൃദ്ധമായി വളരുന്നത്. വരൾച്ച അനുഭവപ്പെടുന്നപ്രദേശങ്ങളിൽ ഇതു വളരുന്നില്ല.

30 മീറ്ററോളം ഉയരത്തിൽ വളരുന്ന നീരാലിന്റെ കാതലിന് ഈടും ഉറപ്പും കുറവാണ്. പട്ടയ്ക്ക് ചാരകലർന്ന തവിട്ടു നിറമാണ്. ഇലകൾ ഏകാന്തരമായാണ് വിന്യസിച്ചിരിക്കുന്നത്. കട്ടിയുള്ള ഇലകളാണ്. ഇലഞെട്ടിനു് രണ്ടു സെ.മീറ്ററോളം നീളമുണ്ട്. ഞെട്ടിനു വളവുണ്ട്. എട്ടു സെ.മീറ്റർ നീളവും നാലു സെ.മീറ്റർ വീതിയുമുണ്ട്. 
മഞ്ഞുകാലത്ത് പൂക്കളുണ്ടാവും. മേയ്-ജൂണിൽ കായകള് പാകമാകും. ഫലത്തിനുള്ളില് ഒരു വിത്താണ് ഉള്ളത്. തൈകൾ മുളയ്ക്കാത്തതിനാലാണ് വംശനാശഭീഷണി നേരിടുന്നത്.



</doc>
<doc id="145083" url="https://ml.wikipedia.org/wiki?curid=145083" title="തഹീതി">
തഹീതി

ദക്ഷിണ പസിഫിക് സമുദ്രത്തിലെ ഒരു ദ്വീപാണ് തഹീതി. ഫ്രഞ്ച് പോളിനേഷ്യയുടെ ഭാഗമായ വിൻഡ്വേഡ് ദ്വീപുകളിലെ ഏറ്റവും വലിയ ദ്വീപാണ് തഹീതി. 56 കിലോമീറ്ററോളം നീളമുള്ള തഹീതിയുടെ വിസ്തീർണം: 1,042 ചതുരശ്രകിലോമീറ്റർ.

മനോഹരമായ ഭൂപ്രകൃതിയും പ്രസന്നമായ കാലാവസ്ഥയും കൊണ്ട് ശ്രദ്ധേയമാണ് തഹീതി. ഭൂമിശാസ്ത്രപരമായി സമുദ്രത്തിൽ നിന്ന് എഴുന്നു നില്ക്കുന്ന രണ്ട് അഗ്നിപർവതാഗ്രങ്ങളാണ് യഥാർഥത്തിൽ തഹീതി. ഒരു കരയിടുക്കിനാൽ പരസ്പരം ബന്ധിപ്പിക്കപ്പെട്ട അവസ്ഥയിലുള്ള ഈ അഗ്നിപർവതങ്ങളിൽ പ്രധാനമായും രണ്ട് ഭൂപ്രദേശങ്ങൾ ഉൾപ്പെടുന്നു; വിസ്തൃതമായ തഹീതി-നൂയിയും വിസ്തൃതി കുറഞ്ഞ തയ് അരപു അഥവാ തഹീതി-ഇറ്റിയും. ദ്വീപിന്റെ മധ്യഭാഗത്ത് സു.2,238 മീറ്റർ ഉയരത്തിൽ സ്ഥിതിചെയ്യുന്ന ഓറോഹിന ആണ് ഏറ്റവും ഉയരം കൂടിയ പർവതം. തീരപ്രദേശത്തിനടുത്ത താരതമ്യേന വീതി കുറഞ്ഞ സമതലമാണ് ദ്വീപിലെ ഏറ്റവും ഫലഭൂയിഷ്ഠവും ജനസാന്ദ്രവുമായ മേഖല. ദ്വീപിനെ വലയം ചെയ്ത് കാണുന്ന പവിഴപ്പുറ്റുകളുടെ ശൃംഖലയാണ് ഭൂപ്രകൃതിയിലെ മറ്റൊരു സവിശേഷത.

ഉഷ്ണമേഖലാ കാലാവസ്ഥ അനുഭവപ്പെടുന്ന ഇവിടെ തെ. കിഴക്കൻ വാണിജ്യവാതങ്ങൾ കാലാവസ്ഥയിൽ നിർണായക സ്വാധീനം ചെലുത്താറുണ്ട്. സമതല പ്രദേശങ്ങളിൽ വർഷത്തിൽ 1,800 മി.മീറ്ററോളം മഴ ലഭിക്കുന്നു. വാതാഭിമുഖങ്ങളായി വർത്തിക്കുന്ന മലഞ്ചരിവുകളിലാണ് മഴയുടെ തോത് താരതമ്യേന കൂടുതൽ. ഉഷ്ണമേഖലാ മഴക്കാടുകളാണ് ദ്വീപിലെ നൈസർഗിക സസ്യജാലം. സുലഭമായി ലഭിക്കുന്ന മഴയിൽ രൂപംകൊണ്ട് കൂലംകുത്തിയൊഴുകുന്ന ചെറു നദികളിലെ ജലപാതങ്ങൾ നയനമോഹനങ്ങളാണ്. കൃഷിയും മത്സ്യബന്ധനവുമാണ് ജനങ്ങളുടെ മുഖ്യ ഉപജീവനമാർഗങ്ങൾ. വിനോദസഞ്ചാരത്തിനും സമ്പദ്ഘടനയിൽ നിർണായക പങ്കുണ്ട്. മുഖ്യവിളകളിൽ തെങ്ങ്, പന, വാഴ, ഓറഞ്ച്, പപ്പായ എന്നിവ ഉൾപ്പെടുന്നു. കയറ്റുമതി ഉത്പന്നങ്ങളിൽ കൊപ്ര, വാനില, കരകൗശല വസ്തുക്കൾ മുതലായവ മുൻപന്തിയിൽ നില്ക്കുന്നു. കൃത്രിമ രത്നമായ 'മദർ ഒഫ് പേൾ' ആണ് മറ്റൊരു വിപണന ഉത്പന്നം.
പപ്പീറ്റി നഗരത്തിന്റെ ഒരു ദൃശ്യം

തഹീതിയിലെ ജനങ്ങളിൽ ബഹുഭൂരിഭാഗവും തെ.കി.ഏഷ്യയിലേയും യൂറോപ്പിലേയും രാജ്യങ്ങളിൽ നിന്നു കുടിയേറിയവരുടെ പിൻഗാമികളാണ്. സങ്കരവിഭാഗത്തിനും ഗണ്യമായ അംഗബലമുണ്ട്. ചൈനീസ് വംശജരാണ് പ്രധാന ന്യൂനപക്ഷം. ഫ്രഞ്ച്, ബ്രിട്ടിഷ്, അമേരിക്കൻ ജനവിഭാഗങ്ങളും ഇവിടെ വസിക്കുന്നു. ഫ്രഞ്ച് പോളിനേഷ്യയുടെ ഭരണകേന്ദ്രവും തഹീതിയുടെ തലസ്ഥാനവുമായ പപ്പീറ്റിയാണ് മുഖ്യ ജനാധിവാസകേന്ദ്രം. തീരപ്രദേശങ്ങളിൽ ഗ്രാമീണർ തിങ്ങിപ്പാർക്കുന്നു. പോളിനേഷ്യൻ ഭാഷാ ഗോത്രത്തിൽപ്പെട്ട തഹീതിൻ ആണ് പ്രധാനമായും വ്യവഹാരത്തിലുള്ളത്. ഔദ്യോഗിക-വാണിജ്യാവശ്യങ്ങൾക്ക് ഫ്രഞ്ചും, വിനോദസഞ്ചാര മേഖലയിൽ ഇംഗ്ലീഷും വ്യാപകമായി ഉപയോഗിക്കുന്നു. ജനങ്ങളിൽ ഭൂരിപക്ഷം ക്രൈസ്തവരാണ്. ചൈനീസ് വംശജരിൽ ഏറിയപേരും കൺഫ്യൂഷ്യൻ-ബുദ്ധമത ആചാരങ്ങൾ പിൻതുടരുന്നു. തഹീതിയിലെ പ്രധാന തുറമുഖമാണ് പപ്പീറ്റി. ചരക്കുകപ്പലുകൾക്കും യാത്രക്കപ്പലുകൾക്കും നങ്കൂരമിടാൻ ഇവിടെ വിപുലമായ സൌകര്യങ്ങളുണ്ട്. തഹീതിയിലെ അന്താരാഷ്ട്ര വിമാനത്താവളത്തിൽ നിന്ന് പാരിസ്, ഹോണോലുലു, ലോസ് ഏഞ്ചലസ്, സാന്റിയാഗോ, സാൻഫ്രാൻസിസ്കോ, സിഡ്നി, ടോക്യോ തുടങ്ങിയ വൻനഗരങ്ങളിലേക്കും മറ്റു പസിഫിക് ദ്വീപുകളിലേക്കും വിമാന സർവീസുകളുണ്ട്.

1960 മുതൽ വിനോദ സഞ്ചാരവികസനത്തിന് തഹീതി പ്രത്യേക പരിഗണന നല്കി. പ്രശസ്ത യു.എസ്. സാഹിത്യകാരൻമാരായ ഹെർമൻ മെൽവിൽ (Herman Melville), ജയിംസ് മിഷനർ (James Michener), സ്കോട്ടിഷ് എഴുത്തുകാരനായ റോബർട്ട് ലൂയി (Robert Louis) തുടങ്ങിയവരുടെ കൃതികളിൽ തഹീതിയുടെ മനോഹാരിത വർണിക്കപ്പെട്ടിട്ടുണ്ട്. 1890-കളിൽ ഫ്രഞ്ച് ചിത്രകാരൻ പോൾ ഗോഗിൻ (Paul Gaugin) ദ്വീപിനെ ആസ്പദമാക്കി വരച്ച ചിത്രങ്ങൾ ദ്വീപിന്റെ പ്രശസ്തി വർധിപ്പിച്ചു. റോയൽ സൊസൈറ്റിയുടെ നിർദ്ദേശപ്രകാരം ബ്രിട്ടിഷ് പര്യവേക്ഷകനായിരുന്ന ജെയിംസ് കുക്ക് ശുക്രന്റെ സംക്രമണങ്ങൾ നിരീക്ഷിച്ചു രേഖപ്പെടുത്തിയത് തഹീതിയിലെ പോർട്ട് വീനസ്സിൽ നിന്നായിരുന്നു (1769). പപ്പീറ്റിക്കു കിഴക്കായി സ്ഥിതിചെയ്യുന്ന പോർട്ട് വീനസ്സിൽ ഇപ്പോഴും ഇതിന്റെ സ്മാരകം കാണാം


</doc>
<doc id="145085" url="https://ml.wikipedia.org/wiki?curid=145085" title="ജബൽപൂരിയ">
ജബൽപൂരിയ

ക്രിറ്റേഷ്യസ്‌ യുഗത്തിൽ നിന്നും ഉള്ള വേട്ടയാടുന്ന ഒരു ചെറിയ ദിനോസർ ആണ് ജബൽപൂരിയ. തെറാപ്പോഡ വിഭാഗത്തിൽ പെട്ട ഇവ ഇന്ത്യയിൽ ഉള്ള ജബൽപൂർ നിന്നും ആണ് ഫോസ്സിൽ കണ്ടു കിട്ടിയിട്ടുള്ളത് , ഇവിടെ ഉള്ള ലമേറ്റ ഫോർമേഷൻ എന്ന പേരിൽ ഉള്ള ശിലാക്രമങ്ങൾക്ക് ഇടയിൽ നിന്നും ആണ്. ജബൽപൂരിയ എന്ന പേരിന്റെ ഉത്ഭവവും ഇങ്ങനെയാണ്.

ജബൽപൂരിയ സാധാരണ 0.5 മീറ്റർ ഉയരവും , 1.2 മീറ്റർ നീളവും , വെറും നാമമാത്രം ആയ ഭാരവും മാത്രം ആണ് ഇവക്ക് ഉണ്ടായിരുനത്. 

തെറാപ്പോഡ വിഭാഗമാണ് എന്നതിൽ കവിഞ്ഞു മറ്റു വിവരങ്ങൾ ഇപ്പോൾ ലഭ്യമല്ല, നോമെൻ ദുബിയം ആയിട്ടാണ് ഈ ദിനോസറിനെ കരുതുന്നത് .



</doc>
<doc id="145086" url="https://ml.wikipedia.org/wiki?curid=145086" title="തിയാട്ടുണ്ണി">
തിയാട്ടുണ്ണി

ഒരു അമ്പലവാസി ജാതിയാണ് തിയാട്ടുണ്ണി. ബ്രാഹ്മണർക്കും ശൂദ്രർക്കുമിടയിലുള്ള ഒരു ജാതിയാണിത്. ക്ഷേത്രങ്ങളുമായി ബന്ധപ്പെട്ട തൊഴിലുകളാണ് ഇവർ പരമ്പരാഗതമായി നിർവഹിച്ചിരുന്നത്. ക്ഷേത്രങ്ങളിലെ മാലകെട്ട്, തറ വൃത്തിയാക്കൽ, വിറക് ശേഖരണം, എഴുന്നള്ളത്തിന് വിഗ്രഹം ചുമക്കൽ തുടങ്ങി ഓരോ തൊഴിലും ചെയ്യുന്നവർ ഓരോ ജാതിയായി അറിയപ്പെട്ടിരുന്നു.മദ്ധ്യഉത്തരകേരളത്തിൽ പുഷ്പകബ്രാഹ്മണർ നമ്പീശൻ എന്നും തിയാട്ട് നമ്പ്യാർ എന്നും അറിയപ്പെട്ടിരുന്നു. ജാതിമാത്രനമ്പ്യാർക്കിടയിൽ 4 ഉപജാതികളുണ്ട്. പുഷ്പകൻ നമ്പ്യാർ/നമ്പീശൻ, തിയാട്ടുണ്ണി അഥവാ തിയാട്ട്നമ്പ്യാർ, ചാക്യാർനമ്പ്യാർ, ചെങ്ങഴി നമ്പ്യാർ എന്നിവയാണ് ഈ ഉപജാതികൾ.അമ്പലവാസികളെ പൂണൂൽ ധരിക്കുന്നവരെന്നും ധരിക്കാത്തവരെന്നും രണ്ടായി തിരിക്കാം. അടികൾ, ചാക്യാർ, നമ്പീശൻ, പുഷ്പകൻ,നമ്പി,നമ്പിടി, പൂപ്പള്ളി എന്നീ വിഭാഗക്കാരാണ് പൂണൂൽ ധരിക്കുന്നവർ.ഇവർ വർണ്ണവ്യവസ്ഥയിൽ ജാതിമാത്രർ[പതിത്വം/ഭ്രഷ്ട് ഭവിച്ച ബ്രാഹ്മണർ ] ആണ്.മൂത്തത് ബ്രാഹ്മണരിലെ പതിതർ ആണ്.ഒരുകാലത്ത് നമ്പൂതിരിമാരായിരുന്നവരും ഭ്രഷ്ട്,പതിത്വം,ശാപം,പാപം ഇവ മൂലം വേദംനഷ്ടപ്പെട്ട് സമാപർത്തനം ഒഴികെയുള്ള ക്രിയകൾ അനുഷ്ടിക്കുന്ന ഇവർ പുഷ്പകബ്രാഹ്മണർ മദ്ധ്യമബ്രാഹ്മണർ എന്നീ വിശേഷണങ്ങളിൽ അറിയപ്പെടുന്നു. പിഷാരടി, വാര്യർ, പൊതുവാൾ തുടങ്ങിയ വിഭാഗക്കാർ പൂണൂൽ ധരിക്കാത്തവരും അന്തരാളജാതിക്കാരുമാണ്.ബ്രാഹ്മണ സംഹിതയിൽ ആഭിജാതശൂദ്രർക്കൊപ്പമായിരുന്നു ഇവരും. പൂണൂൽ ധരിക്കുന്നവർ 108ഗായത്രി ജപിക്കുകയും ഉപനയനം നടത്തുകയും ചെയ്യാറുണ്ട്.

തീയാട്ട് എന്ന പാരമ്പര്യത്തൊഴിലിൽ നിന്നാവാം തിയാട്ടുണ്ണി എന്ന ജാതി ആവിർഭവിച്ചത്. ഗ്രാമങ്ങളിൽ മസൂരിബാധയുണ്ടാകുമ്പോൾ ഇവരുടെ സേവനം ഉപയോഗപ്പെടുത്തിയിരുന്നു. മസൂരിപ്പിശാചിന്റെ കോപം ശമിപ്പിക്കാൻ ഇവർക്കു ശക്തിയുണ്ടെന്നു വിശ്വസിച്ചിരുന്നു. മസൂരിബാധയുണ്ടാകുമ്പോൾ കുടുംബാംഗങ്ങൾ രോഗിയെ തിയാട്ടുണ്ണിയെ ഏല്പ്പിച്ച് വീട് ഒഴിഞ്ഞുപോവുകയായിരുന്നു പതിവ്. പകർച്ചവ്യാധിയിൽനിന്ന് ഗ്രാമീണരെ രക്ഷിക്കുന്നതിനുവേണ്ടി ഇവർ ക്ഷേത്രങ്ങളിൽ ചില അനുഷ്ഠാനങ്ങൾ നടത്തിയിരുന്നു. മൂത്തപൂത്രൻ മാത്രമേ സ്വജാതിവിവാഹമായ വേളി കഴിച്ചിരുന്നുള്ളൂ. മറ്റുള്ളവർ അനുലോമവിവാഹമായ നായർ സ്ത്രീകളുമായുള്ള സംബന്ധത്തിലേർപ്പെടുകയായിരുന്നു പതിവ്. ഇവരുടെ ജനന-മരണച്ചടങ്ങുകൾ പതിനൊന്ന് ദിവസം നീണ്ടു നില്ക്കുന്നതാണ്. പിതൃദായക്രമം പിന്തുടർന്ന തിയാട്ടുണ്ണികൾ വിവാഹമോചനം അനുവദിച്ചിരുന്നു.എന്നാൽ ജാതിമാത്രരിൽ മാതൃദായം/മരുമക്കത്തായികളും മക്കത്തായികളും മിശ്രദായക്രമക്കാരും ഉണ്ട്.


</doc>
<doc id="145088" url="https://ml.wikipedia.org/wiki?curid=145088" title="ബറപസോറസ്">
ബറപസോറസ്

ജുറാസ്സിക്‌ കാലത്തിന്റെ ആദ്യം മുതൽ ജീവിച്ചിരുന്ന ഒരു സോറാപോഡ് ദിനോസറാണ് ബറപസോറസ്. വലിയ കാലുകൾ ഉള്ള പല്ലി എന്നാണ് ഈ പേരിന്റെ അർഥം. പേര് വരുന്നത്‌ പകുതി ബംഗാളി ഭാഷയിൽ നിന്നും ആണ് ബറപ എന്നാൽ വലിയ കാൽ എന്ന് അർഥം, ബാകി ഗ്രീക്ക് ആണ് സോറസ് അർഥം പല്ലി എന്ന് .

ഏകദേശം 18 മീറ്റർ ( 59 അടി ) നീളവും, ഏകദേശം 48 ടൺ ഭാരവും ഉണ്ടായിരുന്നു ഇവക്ക് . അര ഉയരം ഇവക്ക് ഏകദേശം 5.5 മീറ്റർ (18 അടി ) ആയിരുന്നു .

സോറാപോഡ് ആയ ഇവ സസ്യഭോജി ആയിരുന്നു. ഇവയുടെ തലയോട് ഇത് വരെ കണ്ടു കിട്ടിയിട്ടില്ല , ആകെ കിട്ടിയിട്ടുള്ളത് മൂന്ന് സ്പൂൺ ആകൃതിയിൽ ഉള്ള പല്ലുകൾ മാത്രം ആണ് . 
ഇവയുടെ ഏകദേശം 300 ഫോസ്സിൽ അസ്ഥികൾ കിട്ടിയിടുണ്ട് , ഉദേശം 6 എണ്ണത്തിന്റെ ഫോസ്സിലുക്കൾ ആണ് ഇവ , ട്രയാസ്സിക്‌ കാലത്തിൽ നിന്നും ഉള്ള സോറാപോഡ് ദിനോസറുകളിൽ ഏകദേശം മുഴുവനും അസ്ഥിക്കൾ ഉള്ള ഫോസ്സിൽ ആണ് ബറപസോറിന്റെ ഫോസ്സിൽ .

ബറപസോറസ്


</doc>
<doc id="145090" url="https://ml.wikipedia.org/wiki?curid=145090" title="തൃണജളൂകന്യായം">
തൃണജളൂകന്യായം

ലൗകികന്യായങ്ങളിലൊന്നാണ് തൃണജളൂകന്യായം. തൃണം-പുല്ല്, ജളൂകം - അട്ട. പുല്ലട്ടയുടെ സഞ്ചാരത്തെ ആസ്പദമാക്കിയിട്ടുള്ള ന്യായമായതിനാലാണ് ഈ പേര് ലഭിച്ചത്. പുല്ലട്ട ഒരു പുല്ലിൽ നിന്നും മറ്റൊരു പുല്ലിലേക്ക് നീങ്ങുമ്പോൾ പുതിയ പുല്ലിൽ പിടുത്തം ഉറപ്പിച്ചശേഷമേ ആദ്യപുല്ലിലെ പിടുത്തം വിടുകയുള്ളൂ. ഈ രീതിയിൽ പഴയതിനെ തിരസ്കരിച്ച് പുതിയതിനെ സ്വീകരിക്കുന്നതിനെ പരമാർശിക്കുന്നതിനെയാണ് ഈ ന്യായം കൊണ്ട് വിശേഷിപ്പിക്കുന്നത്.

പഴയതിനെ ഉപേക്ഷിക്കുന്നവർ പുതുതായി ഏതിലെങ്കിലും ദൃഢമായി ഊന്നിനിന്നിട്ടുവേണം ആദ്യത്തേതിനെ ഉപേക്ഷിക്കേണ്ടതെന്നുള്ള തത്ത്വത്തെ പറയാൻ ഈ ന്യായം ഉപയോഗിക്കാം. ന്യായശാസ്ത്രത്തിൽ ഈ ന്യായം ഒരു വിവാദതത്ത്വത്തെ അവതരിപ്പിക്കുന്നുണ്ട്. ജീവൻ ഒരു ദേഹത്തിൽനിന്നും മറ്റൊരു ദേഹത്തിൽ പ്രവേശിക്കുന്നതിന്റെ സന്ദർഭത്തെ സൂചിപ്പിക്കാൻ നൈയായികന്മാർ ഈ ന്യായത്തെ സ്വീകരിക്കുന്നു. മരണശേഷം ജീവൻ പുതിയ ഒരു ശരീരം സ്വീകരിക്കുന്നതുവരെ പഴയ സ്ഥലവുമായി ബന്ധപ്പെട്ട് സ്ഥിതിചെയ്യുന്നു. അഥവാ പുതിയ ഒരു ശരീരം കണ്ടെത്തിക്കഴിയുമ്പോഴാണ് നിലവിലുള്ള ശരീരത്തെ ത്യജിക്കുന്നത് എന്നാണ് ഈ ന്യായവാക്യത്തിന്റെ സഹായത്താൽ സമർഥിക്കാൻ ശ്രമിക്കുന്നത്. എന്നാൽ ശരീരമില്ലാതെയും ജീവന് നിലനില്പുണ്ടെന്നാണ് ശ്രുതികളിലെ സൂചന. ഘടത്തിലെ ആകാശത്തെ (ശൂന്യമായ സ്ഥലം) പോലെ മാത്രമാണ് ജീവൻ ശരീരവുമായി ബന്ധപ്പെട്ടിരിക്കുന്നത്, സ്വതന്ത്രമാകുമ്പോൾ പരലോകത്തേക്കു പോകുന്നു എന്നാണ് ശ്രുതിയിൽ പറയുന്നത് (ഉദാ: പഞ്ചാഗ്നിശ്രുതിയിൽ പറയുന്നു - ഘടാകാശവദുപഹിതോജീവഃ സൂക്ഷ്മോപാധിഗത്യാ ലോകാന്തരംഗച്ഛതി.) ശ്രുതിവിരുദ്ധമായതിനാൽ വേദാന്തികളും മറ്റും നൈയായികരുടെ ഈ തൃണജളൂകന്യായത്താൽ സമർഥിക്കാൻ ശ്രമിക്കുന്ന വാദത്തെ അംഗീകരിക്കുന്നില്ല.


</doc>
<doc id="145092" url="https://ml.wikipedia.org/wiki?curid=145092" title="ത്സുഷ്മി">
ത്സുഷ്മി

ഒരു ജാപ്പനീസ് സംഗീതോപകരണമാണ് ത്സുഷ്മി. ഉടുക്കിനു സമാനമായ തുകൽവാദ്യമാണ് ഇത്. ജപ്പാനിലെ പരമ്പരാഗതമായ കബുകി തുടങ്ങിയ നാടൻ കലാരൂപങ്ങളിൽ പശ്ചാത്തലസംഗീതമായ നഗൗതയിൽ പുല്ലാങ്കുഴലിനോടൊപ്പം പക്കവാദ്യമായി ഉപയോഗിക്കുന്നു.

തടികൊണ്ട് നിർമ്മിച്ചിരിക്കുന്ന വാദ്യത്തിന്റെ ഉടലിന് നാഴികവട്ടയുടെ ആകൃതിയാണുള്ളത്. തുകൽ പൊതിഞ്ഞ വട്ടങ്ങൾ ആണ് ഇതിന് ഉപയോഗിക്കുന്നത്. വാദനത്തിനായി ചേർത്ത് കെട്ടുകയും ഉപയോഗശേഷം അഴിച്ചുമാറ്റാവുന്നതുമായ തരത്തിൽ തുകൽ വട്ടങ്ങൾ ഉടലിനോട് ചേർത്തു കെട്ടുന്നതിന് ഇരുമ്പുകയർ ആണ് ഉപയോഗിക്കുന്നത്. ഉറയിട്ട വിരലുകൾ, ദണ്ഡുകൾ എന്നിവ ഉപയോഗിച്ച് ഈ വാദ്യത്തിൽ നിന്നും ശബ്ദം പുറപ്പെടുവിക്കാം. ത്സുഷ്മി കൊട്ടുന്നതിനുമുമ്പായി വശങ്ങൾ ചൂടാക്കുന്ന പതിവുമുണ്ട്
വലുതും ചെറുതുമായ ത്സുഷ്മികളുണ്ട്. ചെറുത് "കബുകി", "നോ" തുടങ്ങിയവയിൽ ഉപയോഗിക്കുന്നു. "കബുകിയിലും" മറ്റും ഉറകളിട്ട വിരലുകളും വാദനത്തിനായി ഉപയോഗിക്കാറുണ്ട്. വലിയ വാദ്യം ഓത്സുഷ്മി എന്നും ചെറുത് കോത്സുഷ്മി എന്നുമാണ് അറിയപ്പെടുന്നത്. 


</doc>
<doc id="145095" url="https://ml.wikipedia.org/wiki?curid=145095" title="ദഹോദ് ജില്ല">
ദഹോദ് ജില്ല

ഇന്ത്യൻ സംസ്ഥാനമായ ഗുജറാത്തിലെ ഒരു ജില്ലയാണ് ദഹോദ്. ഇതിന്റെ വിസ്തീർണം 3,646.1 ചതുരശ്രകിലോമീറ്റർ ആണ്; ജനസംഖ്യ 16,35,374 (2001); ജനസാന്ദ്രത: 449/ച.കി.മീ. (2001); ഈ ജില്ലയുടെ അതിരുകൾ: വടക്ക് രാജസ്ഥാൻ, തെക്കും കിഴക്കും മധ്യപ്രദേശ്, പടിഞ്ഞാറ് പഞ്ച്മഹൽ ജില്ല എന്നിവയാണ്. 

കുന്നുകളും സമതലങ്ങളും വനങ്ങളും നിറഞ്ഞ ഭൂപ്രകൃതിയാണ് ദഹദ് ജില്ലയുടേത്. മാഹിയും പോഷകനദികളുമാണ് പ്രധാന ജലസ്രോതസ്സുകൾ. പ്രധാന വിളകളിൽ നെല്ല്, ചോളം, ഗോതമ്പ്, നിലക്കടല, പരുത്തി, കരിമ്പ് തുടങ്ങിയവ ഉൾപ്പെടുന്നു. കന്നുകാലിവളർത്തലും മത്സ്യബന്ധനവുമാണ് മറ്റു പ്രധാന ധനാഗമമാർഗങ്ങൾ. റബ്ബർ, പ്ലാസ്റ്റിക്, പെട്രോളിയം, കൽക്കരി, അലോഹധാതവ ഉത്പന്നങ്ങൾ തുടങ്ങിയവയെ കേന്ദ്രീകരിച്ചുള്ള വ്യവസായങ്ങളും ജില്ലയിൽ അഭിവൃദ്ധിപ്പെട്ടിട്ടുണ്ട്. ഗതാഗതരംഗത്ത് റെയിൽവേക്കും റോഡുകൾക്കുമാണ് മുൻതൂക്കം.

ഗുജറാത്തിയാണ് ജില്ലയിലെ മുഖ്യ വ്യവഹാര ഭാഷ. ജനങ്ങളിൽ ഭൂരിഭാഗവും ഹിന്ദുമത വിശ്വാസികളാണ്. ഇസ്ലാംമത വിശ്വാസികളാണ് രണ്ടാം സ്ഥാനത്ത്. കോളജുകളും സ്കൂളുകളും ഉൾ പ്പെടെ നിരവധി വിദ്യാഭ്യാസ സ്ഥാപനങ്ങൾ പ്രവർത്തിക്കുന്നു. കഡാന, ദഹദ്, മൂൻപൂർ, റയാനിയ (Rayania), ഝലദ്, മീരാഖേഡി, ബാവ്ക, പാറോലി (Paroli), ഘോഗാംബ (Ghoghamba) എന്നീ പ്രദേശങ്ങൾക്ക് വിനോദസഞ്ചാര പ്രാധാന്യമുണ്ട്. 


</doc>
<doc id="145096" url="https://ml.wikipedia.org/wiki?curid=145096" title="ദാഗൻ">
ദാഗൻ

പുരാതന സിറിയ-മെസൊപൊട്ടേമിയ, കാനാൻ, ഫെലിസ്ത്യ തുടങ്ങിയ ദേശക്കാരുടെ ദേവനാണ് ദാഗൻ. ധാന്യം എന്നർഥം വരുന്ന ഒരു സെമിറ്റിക് പദത്തിൽ നിന്നാണ് 'ദാഗൻ' എന്ന പേര് നിഷ്പന്നമായതെന്നും മത്സ്യം എന്നർഥം വരുന്ന ഹീബ്രുപദത്തിൽ നിന്നാണിത് നിഷ്പന്നമായതെന്നും രണ്ടഭിപ്രായങ്ങൾ നിലനില്ക്കുന്നു.അരയ്ക്കു മുകളിൽ മനുഷ്യന്റെയും അരയ്ക്കു താഴെ മത്സ്യത്തിന്റെയും രൂപമുള്ള ഒരു ദേവനായാണ് ദാഗൻ ചിത്രീകരിക്കപ്പെട്ടിരിക്കുന്നത്.

ഇന്നത്തെ സിറിയയുടെ ഭാഗമായ തുട്ടുൾ, മരി, തെർക എന്നീ പ്രദേശങ്ങളിലും പടിഞ്ഞാറൻ മെസൊപൊട്ടേമിയയിലും ദാഗൻ ക്ഷേത്രങ്ങൾ സ്ഥിതി ചെയ്തിരുന്നതായി ഹീബ്രൂ ബൈബിളിൽ പരാമർശമുണ്ട്. ഉദ്ദേശം ബി.സി. 2300-ൽ സാർഗോണിന്റെ നേതൃത്വത്തിൽ അക്കാദ് സാമ്രാജ്യം സ്ഥാപിക്കപ്പെട്ടതോടുകൂടി ദാഗൻ അക്കാദിയൻ സാമ്രാജ്യത്തിന്റെ ഔദ്യോഗിക ദൈവമായി അംഗീകരിക്കപ്പെട്ടു. ഗാസയിലെ ദാഗൻക്ഷേത്രം സാംസൺ തകർത്തതായി ബൈബിളിൽ പരാമർശമുണ്ട്. നല്ല കാലാവസ്ഥയുടെയും കാർഷികസമ്പത്തിന്റെയും സംരക്ഷക ദേവനായിരുന്നു ദാഗൻ എന്നാണ് കരുതപ്പെടുന്നത്. ദാഗൊൺ എന്നും വ്യവഹാരം കാണുന്നുണ്ട്. 


</doc>
<doc id="145107" url="https://ml.wikipedia.org/wiki?curid=145107" title="കുറുമശ്ശേരി">
കുറുമശ്ശേരി

എറണാകുളം ജില്ലയിലെ ആലുവ താലൂക്കിൽ പാറക്കടവ് വില്ലേജിലെ ഒരു ഗ്രാമമാണ് കുറുമശ്ശേരി അത്താണി(നെടുമ്പാശ്ശേരി) യിൽ നിന്നും 8 കിലോമീറ്റർ അകലെ സ്ഥിതി ചെയ്യുന്നു.


</doc>
<doc id="145109" url="https://ml.wikipedia.org/wiki?curid=145109" title="ചെറുവാളൂർ">
ചെറുവാളൂർ

തൃശ്ശൂർ ജില്ലയിലെ കാടുകുറ്റി ഗ്രാമപഞ്ചായത്തിൽ ചെറുവാളൂർ എന്ന ഈ ഗ്രാമം സ്ഥിതിചെയ്യുന്നു. കൊരട്ടിയ്കും അന്നമനടയ്കും ഇടയിൽ ആണ് ഈ ഗ്രാമം. ചാലക്കുടിയിൽ നിന്നും 7 കിലോമീറ്റർ ദൂരെ ആണ് ഇത് സ്ഥിതിചെയ്യുന്നത്. ചെറുവാളൂർ പിഷാരത്ത് ശ്രീകൃഷ്ണക്ഷേത്രം, നായർ സമാജം ഹയർസെക്കന്ററി സ്കൂൾ എന്നിവ ഇവിടെ സ്ഥിതിചെയ്യുന്നു. കൃഷിയും, കന്നുകാലിവളർത്തലും ആയിരുന്നു മുൻകാലങ്ങളിൽ പ്രധാന തൊഴിൽ.

സമീപഗ്രാമങ്ങൾ:

വാളൂർ , അന്നമനട, പാലിശ്ശേരി,മാമ്പ്ര, കാതിക്കുടം, കുലയിടം. പാറയം, അന്നനാട്, കൊരട്ടി.


</doc>
<doc id="145112" url="https://ml.wikipedia.org/wiki?curid=145112" title="ചക്കാംപറമ്പ്">
ചക്കാംപറമ്പ്

തൃശൂർ ജില്ലയിലെ ഒരു ഗ്രാമമാണ് ചക്കാംപറമ്പ്. മാളയ്കടുത്ത് ആലത്തൂരിനു സമീപമാണ് ചക്കാം പറമ്പ് എന്ന സ്ഥലം സ്ഥിതിചെയ്യുന്നത്. ഡോ.പൽപ്പു മെമ്മോറിയൽ യു.പി.സ്കൂൾ, വിജ്ഞാനദായനി സഭ, ചക്കാം പറമ്പ് ഭഗവതീ ക്ഷേത്രം എന്നിവ സ്ഥിതിചെയ്യുന്നു. അമ്പഴക്കാട്, വൈന്തല, അന്നമനട, വെണ്ണൂർ , മാള എന്നിവ സമീപ ഗ്രാമങ്ങൾ.


</doc>
<doc id="145114" url="https://ml.wikipedia.org/wiki?curid=145114" title="വാളൂർ">
വാളൂർ

അന്നമനട ഗ്രാമപഞ്ചായത്തിലാണ് വാളൂർ എന്ന ഗ്രാമം സ്ഥിതിചെയ്യുന്നത്. കൊരട്ടിയിൽ നിന്നും 4 കിലോമീറ്ററും, മാള,ചാലക്കുടി എന്നിവിടങ്ങളിൽ നിന്ന് ഏകദേശം 7 കിലോമീറ്ററോളം അകലെയാണ്.
തൊട്ടടുത്ത പ്രദേശങ്ങൾ : - ചെറുവാളൂർ, എരയാം കുടി, അന്നമനട, വെസ്റ്റ്കൊരട്ടി, മാമ്പ്ര.

വാളൂർ ശ്രീധർമ്മ ശാസ്താക്ഷേത്രം, വൻപുഴക്കാവ് ഭഗവതീ ക്ഷേത്രം, ചില്ലേലി ശ്രീ മഹാദേവക്ഷേത്രം , സെന്റ് സെബാസ്റ്റ്യൻ ചർച്ച്, മുസ്ലീം ദേവാലയം എന്നിവയും തൊട്ടടുത്ത് സ്ഥിതിചെയ്യുന്നു...


</doc>
<doc id="145122" url="https://ml.wikipedia.org/wiki?curid=145122" title="ലോക വൃക്ക ദിനം">
ലോക വൃക്ക ദിനം

എല്ലാ വർഷവും മാർച്ച്‌ മാസം രണ്ടാം വ്യഴാഴ്ച ലോക വൃക്ക ദിനമായി ആചരിക്കപ്പെടുന്നു. അന്താരാഷ്ട്ര നെഫ്രോളജി സൊസൈറ്റി (International Society of Nephrology : ISN ) ,അന്താരാഷ്ട്ര കിഡ്നി ഫൌണ്ടേഷൻ (International Federation of Kidney Foundations : IFKF ) എന്നീ സംഘടനകളുടെ നേതൃത്വത്തിലാണ് ലോകമെമ്പാടും പ്രവർത്തങ്ങൾ ഏകോപിപ്പിക്കുന്നത്.
വൃക്കരോഗങ്ങളുടെ പ്രാധാന്യവും വ്യപ്തിയും, വൃക്കരോഗങ്ങൾ എങ്ങനെ പ്രതിരോധിക്കാം നിയന്ത്രിക്കാം എന്നീ കാര്യങ്ങളെക്കുറിച്ച് ജനങ്ങളിൽ അവബോധം ഉണ്ടാക്കുക . 
"നിങ്ങളുടെ വൃക്കകളെ സംരക്ഷിക്കുക, നിങ്ങളുടെ ഹൃദയത്തെയും"
" ദാനം ചെയ്യുക- ജീവന് വേണ്ടി വൃക്കകൾ- സ്വീകരിക്കുകയും"
Acute Kidney Injury. “Stop Kidney Attack!"



</doc>
<doc id="145123" url="https://ml.wikipedia.org/wiki?curid=145123" title="അണ്ടലൂർ">
അണ്ടലൂർ

ധർമ്മടം പഞ്ചായത്തിലെ ഒരു സ്ഥലമാണ് അണ്ടലൂർ. ഇവിടെ പ്രസിദ്ധമായ ശ്രീരാമക്ഷേത്രം സ്ഥിതി ചെയ്യുന്നു. അണ്ടലൂർക്കാവ് എന്നാണ് ഈ ക്ഷേത്രത്തിന്റെ പേര്. ഫെബ്രുവരി 14 മുതൽ 21 ഇവിടുത്തെ തിറഉത്സവം കൊണ്ടാടുന്നു. അവിലും പഴവും മലരുമാണ് പ്രധാനപ്പെട്ട പ്രസാദം. വ്രതശുദ്ധിയോടു കൂടി കൊണ്ടാടുന്ന ഒരു ഉത്സവമാണ് തിറയുത്സവം.


</doc>
<doc id="145140" url="https://ml.wikipedia.org/wiki?curid=145140" title="അഗലസ്സോയികൾ">
അഗലസ്സോയികൾ

അലക്സാണ്ടർ ചക്രവർത്തിയുടെ ആക്രമണകാലത്ത് (ബി.സി. 330-328) സിന്ധുനദീതീരത്ത് വസിച്ചിരുന്ന ഒരു ജനവർഗമാണ് അഗലസ്സോയികൾ . അഗലസ്സോയികൾക്കു 40,000ത്തോളം കാലാൾപ്പടയും 3,000 ത്തോളം കുതിരപ്പടയും ഉണ്ടായിരുന്നു. ഇവരുമായുള്ള ഏറ്റുമുട്ടലുകളിൽ അലക്സാണ്ടർ വിജയിയായി. എന്നാൽ യുദ്ധത്തിൽപരാജിതരായി എന്നതുകൊണ്ട് അലക്സാണ്ടറുടെ മേധാവിത്വം അംഗീകരിക്കുവാൻ അഗലസ്സോയികൾ തയ്യാറായില്ല. അലക്സാണ്ടർ കീഴടക്കിയ പ്രദേശത്തെ അഗലസ്സോയികൾ ഒന്നടങ്കം തീയിൽ ചാടി മരിക്കുകയാണുണ്ടായത് എന്ന് പറയപ്പെടുന്നു. സ്വാതന്ത്ര്യത്തിനുവേണ്ടി ആത്മാഹൂതി ചെയ്തവരെന്ന നിലയിൽ അഗലസ്സോയികൾ ചരിത്രത്തിൽ പ്രാധാന്യം അർഹിക്കുന്നു.


</doc>
<doc id="145141" url="https://ml.wikipedia.org/wiki?curid=145141" title="അഗാപേ">
അഗാപേ

പരസ്പരം സ്നേഹിക്കുക എന്ന ക്രൈസ്തവധർമത്തിന്റെ പ്രതീകമായ പന്തിഭോജനമണ് അഗാപേ. സ്നേഹഭോജനം (love feast) എന്ന പേരിലും ഇത് അറിയപ്പെടുന്നു. "അഗാപേ" എന്ന ഗ്രീക് പദത്തിന് സ്നേഹം, ധർമം എന്നീ അർത്ഥങ്ങളാണുള്ളത്.

ആദിമക്രൈസ്തവർ കുർബാന അർപ്പിക്കുന്നതോടൊപ്പം കൂട്ടായ്മയുടെ അനുഭവം എല്ലാവർക്കും ലഭ്യമാകുവാൻ ഒരുമിച്ചുള്ള പന്തിഭോജനം നടത്തിയിരുന്നു. ഒന്നാം ശതകാന്ത്യത്തിൽ ഈ ഏർപ്പാട് "അഗാപേ" എന്ന പേരിൽ അറിയപ്പെട്ടു. ഇവയെ ദുരുപയോഗപ്പെടുത്തിയതുമൂലമോ ക്രൈസ്തവപീഡനംമൂലമോ കുർബാനയും പന്തിഭോജനവും പിൽകാലത്ത് ഒരുമിച്ചു നടത്തുന്ന പതിവ് ഇല്ലാതായി. ബൈബിളിലെ അപ്പോസ്തലൻമാരുടെ പ്രവൃത്തികളിൽ "ഒരുമനപ്പെട്ടു ദിനംപ്രതി ദൈവാലയത്തിൽ കൂടി വരികയും വീട്ടിൽ അപ്പം നുറുക്കികൊണ്ട് ഉല്ലാസവും ഹൃദയപരമാർഥതയും പൂണ്ട് ഭക്ഷണം കഴിക്കുകയും ദൈവത്തെ സ്തുതിക്കുകയും സകലജനത്തിന്റെയും കൃപ അനുഭവിക്കുകയും ചെയ്തു" (2. 46) എന്നും "ആഴ്ചവട്ടത്തിന്റെ ഒന്നാം ദിവസത്തിൽ ഞങ്ങൾ അപ്പം നുറുക്കുവാൻ കൂടിവന്നപ്പോൾ..." (20.7) എന്നും കാണുന്നത് അഗാപേയുടെ ആദ്യകാല ലക്ഷ്യസ്വഭാവങ്ങളെ പ്രകടമാക്കുന്നു. ബൈബിൾപാരായണം, സ് തോത്രകാഴ്ച, സമർപ്പണഗാനങ്ങൾ, പ്രബോധനങ്ങൾ, സ്നേഹചുംബനം മുതലായവ സ്നേഹഭോജനത്തോടൊപ്പം നടന്നുവന്നിരുന്ന പരിപാടികളാകുന്നു.

അഗാപേ നാലു വിധത്തിൽ ദുരുപയോഗപ്പെടുത്തിയതായി വി. പൗലോസ് പ്രസ്താവിക്കുന്നു. (1 കൊരി. 11.17-22): 


ഈ കാരണങ്ങളാൽ രണ്ടാം ശതകത്തിന്റെ ആരംഭത്തിൽ ഈ പതിവ് മിക്കവാറും ഇല്ലാതെയായി. എങ്കിലും പൗരസ്ത്യസഭകളിലും ഫ്രഞ്ചുസഭകളിലും മൊറേവിയൻ ബ്രദർഹുഡിന്റെ ചില സമ്മേളനങ്ങളിലും ഈ ചടങ്ങ് ആധുനിക കാലത്തും ആചരിച്ചു വരുന്നുണ്ട്. പെസഹാവ്യാഴാഴ്ചയും മറ്റു പെരുന്നാൾദിവസങ്ങളിലും വിശുദ്ധകുർബാനാർപ്പണവും മറ്റു ആരാധനകളും കഴിഞ്ഞ് നേർച്ചയപ്പം, വാഴ്വിന്റെ അപ്പം, പാച്ചോറ് എന്നിവ വിതരണം ചെയ്യുക, സമാധാന ചുംബനം നല്കുക തുടങ്ങിയ ആചാരങ്ങൾ നൂറ്റാണ്ടുകളായി നിലനിന്നു വരുന്നു. ഇവയെല്ലാം സ്നേഹഭോജനത്തിന്റെ പരിണാമമായി കണക്കാക്കുന്നവരുണ്ട്. അഗാപേയുടെ ഉദ്ഭവത്തെയും പ്രകൃതത്തെയും പറ്റി നടത്തപ്പെട്ട പില്ക്കാലപഠനങ്ങൾ പരസ്പരവിരുദ്ധമായ ആശയങ്ങൾ ആവിഷ്കരിക്കയുണ്ടായി.

മൂന്നാം ശതകംവരെ അഗാപേ നിലവിലിരുന്നില്ലെന്നും 4-ആം ശതകത്തിൽ ചിലർ നല്കിവന്ന ഭക്ഷണദാനം ഒരു സംഘടിതരൂപം പ്രാപിച്ചതാണെന്നും വേദശാസ്ത്രപണ്ഡിതനായ "ബാറ്റിഫോൾ" അഭിപ്രായപ്പെട്ടിട്ടുണ്ട് (1902). ആദിമക്രൈസ്തവർ ചില സന്ദർഭങ്ങളിൽ ഒരുമിച്ചുകൂടി ഭക്ഷണം കഴിച്ചിരുന്നു എന്നതിൽകവിഞ്ഞ് വിശുദ്ധ കുർബാനയും പന്തിഭോജനവും ഒരുമിച്ചു നടത്തിയിരുന്നില്ല എന്നും 2-ആം ശതകംവരെ അഗാപേ എന്നു എഴുതികാണുന്നത് കുർബാനയ്ക്കുള്ള മറ്റൊരു പേരായിരുന്നു എന്നും ബാറ്റിഫോൾ തുടർന്നു പറയുന്നു.

യഹൂദൻമാരുടെയും അന്യമതസ്ഥരുടെയും ഇടയിൽ കൂട്ടായ്മയ്ക്കും സാഹോദര്യം ഉറപ്പിക്കുന്നതിനുംവേണ്ടിയുള്ള പന്തിഭോജനം നിലവിലിരുന്നു. ഇവരിൽനിന്നു ക്രിസ്തുമതം സ്വീകരിച്ചവർ മതപരിവർത്തനത്തിനുശേഷവും ഈ പതിവ് തുടർന്നു വന്നിരിക്കാം. എന്നാൽ ഇതിനെ അപ്പോസ്തലൻമാരുടെ പ്രവൃത്തികളിൽ കാണുന്ന അപ്പംനുറുക്കുക എന്ന ചടങ്ങുമായി ബന്ധിപ്പിക്കുന്നതു കാലഗണനാപ്രമാദമായിരിക്കും എന്നു ചില പണ്ഡിതൻമാർ അഭിപ്രായപ്പെടുന്നു.

സ്നേഹഭോജനമാണ് ആദ്യം നിലവിലിരുന്നതെന്നും അതിൽ നിന്നാണ് കുർബാന രൂപംകൊണ്ടതെന്നും ഇവ തമ്മിൽ സ്ഥായിയായ വ്യത്യാസമൊന്നുമില്ലെന്നുമുള്ള അഭിപ്രായത്തിന് ജർമനിയിൽ പൊതുവായ അംഗീകാരം ലഭിച്ചിട്ടുണ്ട്. എന്നാൽ രണ്ടും അപ്പോസ്തലികമാണെങ്കിലും ഇവയ്ക്ക് തമ്മിൽ വ്യക്തമായ വ്യത്യാസമുണ്ടെന്ന് ദൈവശാസ്ത്രപണ്ഡിതൻമാരായ ലാൻഡസ്, എർമോണി എന്നിവർ കരുതുന്നു.

യേശുവിന്റെ അവസാനത്തെ തിരുവത്താഴത്തിൽ നിന്നുണ്ടായ കർമപ്രധാനമായ ഒരു പരിപാടിയായി ഇതിനെ കരുതണമെന്ന് വാദിക്കുന്ന വേദപണ്ഡിതൻമാരുണ്ട്. പെസഹായുടെ പന്തിഭോജനവേളയിൽ യേശു സ്ഥാപിച്ച ഒരു വിശുദ്ധകർമം (കൂദാശ) ആയിട്ടാണ് ഇതിനെ അവർ വ്യവഹരിക്കുന്നത്.


</doc>
<doc id="145148" url="https://ml.wikipedia.org/wiki?curid=145148" title="ചന്ദ്രയാത്രാ വിവാദം">
ചന്ദ്രയാത്രാ വിവാദം

മനുഷ്യൻ ചന്ദ്രനിൽ ഇറങ്ങിയിട്ടേയില്ല എന്നും ചന്ദ്രയാത്രകൾ കെട്ടിച്ചമച്ചുണ്ടാക്കിയ തട്ടിപ്പ് കഥകൾ മാത്രമാണെന്നുമുള്ള പ്രചരണത്തിനാണ് ചന്ദ്രയാത്ര ഗൂഢാലോചന സിദ്ധാന്തം , ചന്ദ്രയാത്ര തട്ടിപ്പ് വിവാദം (moon landing conspiracy theory/moon landing hoax) എന്നൊക്ക പറയുന്നത്. ഇരുപതാം നൂറ്റാണ്ടിലെ ശാസ്ത്ര രംഗത്തെ പിടിച്ചു കുലുക്കിയ വിവാദങ്ങളിൽ ഒന്നാണിത്. 1969 മുതൽ 1972 വരെ ആറ് ദൗത്യങ്ങളിലായി 12 അമേരിക്കൻ lകാലുകുത്തിയിട്ടുള്ളത്. 1972ൽ നാസ Lചന്ദ്രയാത്രകൾ മതിയാക്കിയതായി പ്രഖ്യാപിക്കുകയും ചെയ്തു. രണ്ട് വർഷത്തിനുള്ളിൽ ഗൂഢാലോചനവാദികൾ പ്രത്യക്ഷപ്പെട്ടു തുടങ്ങി. ഈ സിദ്ധാന്തത്തിൽ പോൾ എന്ന് വിശ്വസിക്കുന്നവർ ഇന്നും ഏറെയുണ്ടത്രേ.

ചന്ദ്രയാത്ര തട്ടിപ്പാണെന്ന് വാദിച്ചവരിൽ പ്രമുഖനായ ആദ്യ വ്യക്തി അമേരിക്കക്കാരനായ റാൽഫ് റെനെ ആണ്. ഈ വിഷയം സംബന്ധിച്ച് അദ്ദേഹം ഒരു പുസ്തകം പ്രസിദ്ധീകരിക്കുകയുണ്ടായി

നാസയുടെ അപ്പോളോ പദ്ധതിയിലുപയോഗിച്ച സാറ്റൺ റോക്കറ്റ് എഞ്ചിനീയറിൽ ഒരാളായ ബിൽ കെയ്സിംഗ് ഈ വിവാദത്തിൽ പ്രമുഖ സ്ഥാനമുള്ള ഒരാളാണ്. ചന്ദ്രയാത്രയുടെതായി നാസ പുറത്തു വിട്ട ഒരു വീഡിയോയിൽ ചന്ദ്രോപരിതലത്തിൽ നാട്ടിയ അമേരിക്കൻ പതാക കാറ്റിൽ ഇളകും പോലെ ഇളകുന്നത് കണ്ടതാണ് അദ്ദേഹത്തിൽ ആദ്യം ഈ സംശയം ഇളക്കി വിട്ടത്. എന്നാൽ ലൂണാർ ലാണ്ടിങ്ങിനുപയോഗിച്ച ഈഗിൽ പേടകത്തിലെ നിയന്ത്രണ റോക്കറ്റിൽ നിന്നുള്ള വാതക വിസർജന്യമാണ് ഇതെന്ന് അന്ന് നാസ ഇതിനു മറുപടി കൊടുത്തെങ്കിലും ആ സമയം റോക്കറ്റ് പ്രവർത്തിച്ചിരുന്നില്ല എന്ന് കണ്ടെത്തിയതിനെ തുടർന്ന് അദ്ദേഹം ചന്ദ്രയാത്രയുടെ ഓരോ ഘട്ടങ്ങളും വിശദമായ പഠനത്തിനു വിധേയമാക്കി. തുടർന്ന് ഈ വിഷയത്തിൽ ഏറ്റവും പ്രമുഖമായ പുസ്തകങ്ങളിലൊന്ന് അദ്ദേഹം പുറത്തിറക്കി. 


</doc>
<doc id="145162" url="https://ml.wikipedia.org/wiki?curid=145162" title="ബ്രാക്കിപോഡോസോറസ്">
ബ്രാക്കിപോഡോസോറസ്

ബ്രാക്കിപോഡോസോറസ് എന്നാൽ ചെറിയ അല്ലെങ്കിൽ കുറിയ കാലുകൾ ഉള്ള പല്ലി എന്നാണ് അർഥം. ത്യരെഫോര എന്ന വിഭാഗത്തിൽപ്പെടുന്ന ദിനോസറാണിവ. ലളിത ഭാഷയിൽ പറഞ്ഞാൽ കവചം ഉള്ള ദിനോസറുകൾ. അന്ത്യ ക്രിറ്റേഷ്യസ് കാലഘട്ടത്തിൽ ജിവിച്ച ഇവയുടെ ഫോസ്സിൽ കിട്ടിയിട്ടുള്ളത് ഇന്ത്യയിലുള്ള ലമേറ്റ ഫോർമേഷൻ എന്ന ശിലാക്രമത്തിൽ നിന്നുമാണ് .

ഇവ ഏത് ഇനം ദിനോസർ ആണ് എന്നും ഇനിയും തിരിച്ചറിഞ്ഞിട്ടില്ല. അങ്ക്യ്ലോസൌർ ആണോ അതോ സ്റ്റെഗോസോറസ്‌ ആണോ എന്ന സംശയം ബാക്കിയാണ്.



</doc>
<doc id="145168" url="https://ml.wikipedia.org/wiki?curid=145168" title="ഇടവേള">
ഇടവേള

പി. പത്മരാജൻ രചനയും മോഹൻ സംവിധാനവും നിർവഹിച്ച് 1982 - ൽ പുറത്തിറങ്ങിയ മലയാളചലച്ചിത്രമാണ് ഇടവേള. അശോകൻ, ഇടവേള ബാബു, നളിനി എന്നിവർ പ്രധാന കഥാപാത്രങ്ങളെ അവതരിപ്പിച്ചു. "ഇടവേള ബാബു"വിന് ആ പേരു ലഭിച്ചത് അദ്ദേഹത്തിന്റെ ആദ്യ ചിത്രമായ ഇതിലൂടെയാണ്.

തോമസ് ജോണും രവിയും അടങ്ങുന്ന, കൗമാരക്കാരായ നാലുപേർ സ്കൂളിൽ നിന്നുള്ള ക്യാമ്പിനെന്ന വ്യാജേന ഒരു സുഖവാസകേന്ദ്രത്തിലേക്കു പോകുന്നു. അവിടെ അവർ പ്രശ്നങ്ങളിൽ നിന്നും പ്രശ്നങ്ങളിലേക്ക് നീങ്ങുന്നു.

ഈ ചലച്ചിത്രത്തിൽ കാവാലം നാരായണപണിക്കരുടെ വരികൾക്ക് എം.ബി. ശ്രീനിവാസൻ ഈണം പകർന്നിരിക്കുന്നു
ഇടവേള


</doc>
<doc id="145171" url="https://ml.wikipedia.org/wiki?curid=145171" title="അടതാപ്പ്">
അടതാപ്പ്

കാച്ചിൽ വർഗ്ഗത്തിൽപ്പെട്ട ഒരു വള്ളിച്ചെടിയാണ് അടതാപ്പ്.
60 വർഷങ്ങൾക്ക് മുന്പ് ഇന്നത്തെ ഉരുളക്കിഴങ്ങിന്റെ സ്ഥാനം അടതാപ്പിനായിരുന്നു, ഉരുളക്കിഴങ്ങ് മണ്ണിനടിയില്‌ ഉണ്ടാകുന്നു- അടതാപ്പ് വള്ളികളിൽ മുകളിൽ ഉണ്ടാവുന്നു.. ഇത് ഇപ്പോൾ പല സ്ഥലങ്ങളിലും അപൂർവ്വമായി കാണപ്പെടുന്നു, കാച്ചിൽ ചെറുകിഴങ്ങ്, പോലെ പടർന്ന് മരത്തിലോ പന്തലിലോ വളർത്താം, ചെറുകിഴങ്ങിറെയോ കാച്ചിലിന്റെയോ ഇലകൾക്ക് സാമ്യം, വള്ളികൾ ഇടത്തോട്ട് മാത്രമേ ചുറ്റുകയോള്ളൂ. മേക്കാച്ചിൽ പോലെ വള്ളികളിൽ മുകളിൽ 100 ഗ്രാം മുതൽ ഒന്നര കിലോ വരെ തുക്കമുള്ളവ ഉണ്ടാകുന്നു, അടതാപ്പിന്റെ ഭുമിക്കടിയിലെ കിഴങ്ങും ഉപയോഗിക്കാം.. നല്ല മൂപ്പ് ആയാൽ അടതാപ്പ് വള്ളികളിൽ നിന്ന് വിഴും. ഏതാണ്ട്‌ രണ്ടു മാസക്കാലം സുഷുപ്താവസ്ഥ ഉള്ളതിനാൽ വിളവെടുത്ത ഉടനെ നടാൻ പാടില്ല, പ്രധാന മുള വന്നാൽ നടാം. മുള വരുന്നതിനു മുന്പ് നട്ടാൽ ചീഞ്ഞു പോയെന്ന് വരും. കാച്ചിൽ, ചേന നടുന്നപോലെ നടാം. നട്ടാൽ പുതയിട്ടുകൊടുക്കുക. കിളിർത്തുവരുബോൾ വള്ളികെട്ടി പടരാൻ അനുവദിക്കുക. ഒരു കടയിലെ വല്ലിയിൽനിന്ന് 20കിലോ അടതാപ്പ് പറിക്കാം. കറിവച്ചാൽ ഉരുളക്കിഴങ്ങിലും രുചി ആണ്. പുറമേയുള്ള തൊലിയും, തൊട്ടു താഴെ പച്ച നിറമുള്ള ഭാഗവും ചെത്തി നീക്കിയില്ലെങ്കിൽ കയ്പുണ്ടാകും. രോഗികൾക്ക് കൂടി ഇത് കഴിക്കാം. നവംബർ, ഡിസംബർ മാസങ്ങളിലാണ് കായ്കൾ കൂടുതലും ഉണ്ടാകുന്നത് അന്നജം, പ്രോട്ടീൻ, കാൽസ്യം തുടങ്ങിയ പോഷകങ്ങളാൽ സമ്പന്നമായ ഇവ പ്രമേഹ രോഗികൾക്ക് പഥ്യാഹാരമാണ്.


</doc>
<doc id="145186" url="https://ml.wikipedia.org/wiki?curid=145186" title="അഗ്നാത്ത">
അഗ്നാത്ത

ഹനുക്കൾ (jaws) ഇല്ലാത്ത മത്സ്യങ്ങളെയാണ് അഗ്നാത്ത എന്നു വിളിക്കുന്നത്. ഇവ മത്സ്യരൂപമുള്ള കശേരുകികളുടെ ആദിമരൂപങ്ങളായി കണക്കാക്കപ്പെടുന്നു. ബാഹ്യഘടനയിലും പരിണാമഘട്ടങ്ങളുടെ സൂചനയിലും ഇവ മറ്റു മത്സ്യവർഗങ്ങളിൽനിന്ന് വിഭിന്നമാണ്. ഇവയ്ക്ക് ശരിക്കുള്ള പല്ലുകൾ കാണാറില്ല.

അഗ്നാത്തയിൽ രണ്ടുവിഭാഗം ഉൾപ്പെടുന്നു; അവയിൽ കശേരുകികളിൽവച്ച് ഏറ്റവും പുരാതനജീവികളായ ഒസ്ട്രാക്കോഡേമുകളാണ് (Ostracoderms) ഒന്ന്. പാലിയോസോയിക് മഹാകല്പത്തിലാണ് ഇവ ഉദ്ഭവിച്ചിട്ടുള്ളത്. ഡെവോണിയൻ മഹാകല്പത്തിലും ഇവയെ കാണപ്പെട്ടിരുന്നതായി തെളിവുകളുണ്ട്. ഇന്ന് ഇവ നാമാവശേഷമായിട്ടുണ്ട്. വളരെ ചെറിയ ജീവികളായിരുന്നെങ്കിലും ശല്കങ്ങളും പ്ളേറ്റുകളും കൊണ്ടുള്ള കനത്ത ബാഹ്യകവചം ഇവയ്ക്കുണ്ടായിരുന്നു. അനേകകോടി വർഷങ്ങൾക്കുശേഷമാണ് അഗ്നാത്തയിലെ രണ്ടാംവിഭാഗമായ സൈക്ളോസ്റ്റോമുകൾ (Cyclostomes) ഉദ്ഭവിച്ചത്. സർപ്പമീനിന്റെ ആകൃതിയിലുള്ള ഇവ പരോപജീവികളാണ്. ഒസ്ട്രാക്കോഡേമുകൾക്കുണ്ടായിരുന്ന കനത്ത പുറംചട്ട കാണാറില്ല; ഉപാസ്ഥികളാണുള്ളത്. എങ്കിലും ഒസ്ട്രാക്കോഡേമുകളുമായി ശരീരഘടനയിൽ തികഞ്ഞ സാമ്യം പുലർത്തുന്നു. പെട്രോമിസോൺ (Petromyzon), മിക്സീൻ (Myxene) എന്നിവ ഈ വിഭാഗത്തിൽപെടുന്നു. 


</doc>
<doc id="145187" url="https://ml.wikipedia.org/wiki?curid=145187" title="അഗ്നികുലന്മാർ">
അഗ്നികുലന്മാർ

ക്ഷത്രിയവംശജരായ രജപുത്രരുടെ പൂർവികൻമാരെ അഗ്നികുലന്മാർ എന്നാണ് അറിയപ്പെടുന്നത്. അഗ്നികുണ്ഡത്തിൽനിന്ന് ജാതരായി എന്ന സങ്കല്പത്തിൽ നിന്നായിരിക്കണം ഇവർക്ക് "അഗ്നികുലൻമാർ" എന്ന് പേരുണ്ടായത്. മധ്യകാലഘട്ടത്തിൽ വടക്കു പടിഞ്ഞാറെ ഇന്ത്യയിൽ ശക്തിപ്രാപിച്ചിരുന്ന രജപുത്രരുടെ ഉദ്ഭവത്തെപ്പറ്റി പല ഐതിഹ്യങ്ങളും നിലവിലുണ്ട്. ബുദ്ധമതക്കാരുടെയും മറ്റു ഹൈന്ദവേതരരുടെയും ആക്രമണങ്ങൾകൊണ്ടു അസ്വസ്ഥരായിരുന്ന ബ്രാഹ്മണരെ രക്ഷിക്കാൻ വസിഷ്ഠമഹർഷി അഗ്നികുണ്ഡത്തിൽനിന്ന് സൃഷ്ടിച്ചവരാണ് അഗ്നികുലൻമാർ എന്ന് ഒരു ഐതിഹ്യത്തിൽ കാണുന്നു. വിശ്വാമിത്രമഹർഷിയാണ് ഇവരെ അഗ്നികുണ്ഡത്തിൽനിന്നു ജനിപ്പിച്ചത് എന്ന മറ്റൊരു ഐതിഹ്യവും നിലവിലുണ്ട്. രജപുത്താനയിലെ പുരാണപ്രസിദ്ധമായ "അർബുദശിഖരം" (മൌണ്ട് ആബു) ആയിരുന്നു ഇവരുടെ ആസ്ഥാനമെന്നു കരുതപ്പെടുന്നു. ഇവർ പരമാരൻമാർ, ചാലൂക്യൻമാർ, പരിഹാരൻമാർ, ചൌഹാൻമാർ, പ്രതിഹാരൻമാർ, സോലങ്കികൾ, പൊൻവാരൻമാർ എന്നീ രജപുത്രവംശജരുടെ പൂർവികരാണെന്നും വിശ്വസിക്കപ്പെട്ടുപോരുന്നു. അഗ്നിയെ ആരാധിച്ചിരുന്ന ഇവർ അഗ്നിസാക്ഷികമായി വിദേശിയരെ രജപുത്രവംശത്തിലേക്ക് മതപരിവർത്തനം ചെയ്യിച്ചിരുന്നുവെന്ന് കാണിക്കുന്ന ഐതിഹ്യങ്ങളും പ്രചാരത്തിലുണ്ട്.


</doc>
<doc id="145189" url="https://ml.wikipedia.org/wiki?curid=145189" title="ക്രിസ്തുമസ് ദ്വീപ്">
ക്രിസ്തുമസ് ദ്വീപ്

ഇന്ത്യൻ മഹാസമുദ്രത്തിൽ സ്ഥിതി ചെയ്യുന്ന ഒരു ചെറു ദ്വീപാണ് ക്രിസ്തുമസ് ദ്വീപ്. ഓസ്ട്രേലിയയുടെ അധികാരപരിധിയിലാണ് ഈ ദ്വീപ് നിലകൊള്ളുന്നത്. ഫ്ലൈയിങ്ങ് ഫിഷ് കോവ് ആണ് തലസ്ഥാനം. ഇംഗ്ലീഷാണ് ഔദ്യോഗിക ഭാഷ. ഓസ്ട്രേലിയയിലെ നഗരമായ പെർത്തിൽ നിന്നും 2600 കിലോമീറ്ററും, ഇന്തോനേഷ്യയിലെ ജക്കാർത്തയിൽ നിന്നും 360 കിലോമീറ്ററും, കൊക്കോസ് ദ്വീപിൽ നിന്നും 975 കിലോമീറ്ററും ദൂരത്തായാണ് ക്രിസ്തുമസ് ദ്വീപിന്റെ സ്ഥാനം. 1403 പേർ ആണ് ഈ ദ്വീപിലുള്ളത്. ഓസ്ട്രേലിയ അഭായർഥികൾക്കായി ദ്വീപിൽ ക്യാമ്പ് നടത്തുന്നുണ്ട്. 



</doc>
<doc id="145197" url="https://ml.wikipedia.org/wiki?curid=145197" title="എം.2 ബ്രൗണിങ്ങ് മഷീൻ ഗൺ">
എം.2 ബ്രൗണിങ്ങ് മഷീൻ ഗൺ

ഹെവി മെഷീൻഗൺ ഗണത്തിലുള്ള ഒരു യന്ത്രത്തോക്കാണ് എം.2 ബ്രൗണിങ്ങ് മഷീൻ ഗൺ (M2 Browning machine gun). ജോൺ ബ്രോവിങ്ങാണ് ഇത് രൂപകൽപ്പന ചെയ്തത്. ഈ തോക്ക് അമേരിക്കൻ സേനയാണ് ഉപയോഗിച്ച് തുടങ്ങിയത്.


</doc>
<doc id="145199" url="https://ml.wikipedia.org/wiki?curid=145199" title="ജപ്പാൻ ഭൂകമ്പവും സുനാമിയും (2011)">
ജപ്പാൻ ഭൂകമ്പവും സുനാമിയും (2011)

ജപ്പാനിൽ 2011 മാർച്ച് 11 ആരംഭിച്ച പ്രകൃതിക്ഷോഭങ്ങളുടെ പരമ്പരയാണ് 2011-ലെ ജപ്പാൻ ഭൂകമ്പവും സുനാമിയും. റിക്ടർ സ്കെയിലിൽ 9.0 രേഖപ്പെടുത്തപ്പെട്ട ഈ ഭൂകമ്പം ജപ്പാന്റെ ചരിത്രത്തിലെ ഏറ്റവും വലിയ ഭൂകമ്പവും, ലോകത്ത് ഇതുവരെ രേഖപ്പെടുത്തപ്പെട്ട വലിയ ഭൂകമ്പങ്ങളിൽ ഏഴാമത്തെതുമാണ്. ജപ്പാൻ ദ്വീപുകളിൽ ഏറ്റവും വലിയ ദ്വീപായ ഹോൻഷൂ വിന്റെ വടക്ക് കിഴക്കുള്ള സെൻഡായ് എന്ന തീരദേശ തുറമുഖ പട്ടണത്തിന്റെ 130 കിലോമീറ്റർ കിഴക്ക്മാറി ഉള്ള തൊഹൊകു തീരക്കടലിൽ, ഭൂനിരപ്പിൽ നിന്നും 24.4 കിലോമീറ്റർ ആഴത്തിൽ പ്രഭവകേന്ദ്രം ആയി , 2011 മാർച്ച് 11 വെള്ളിയാഴ്ച അനുഭവപ്പെട്ട കനത്ത ഭൂകമ്പവും അതിനെ തുടർന്ന്, ഉണ്ടായ ഭീകര സുനാമിയുമാണ്' ഈ പരമ്പരയിൽ ഉണ്ടായിരുന്നത്. 140 വർഷത്തിനു ശേഷം ജപ്പാനിൽ ഉണ്ടായ വലിയ ഭൂകമ്പം ആയും ഇത് വിശേഷിക്കപ്പെടുന്നു. ജപ്പാൻ പ്രാദേശിക സമയം ഉച്ച തിരിഞ്ഞ് 2.46 നായിരുന്നു ഭൂകമ്പം.
പ്രധാന പട്ടണങ്ങളിലൊന്നായ സെൻഡായിയിൽ ആണ് ഏറ്റവും കൂടുതൽ നാശനഷ്ടങ്ങൾ ഉണ്ടായത്. പ്രഭവ കേന്ദ്രത്തിനു ഏറ്റവും അടുത്തുള്ള സെൻഡായ് പട്ടണത്തിൽ ജനസംഖ്യ ഒരു ദശലക്ഷം കവിയും. 1500 മരണങ്ങൾ ഇതുവരെയായി രേഖപ്പെടുത്തിയിട്ടുണ്ട്. ഭൂകമ്പത്തെ തുടർന്നുണ്ടായ സുനാമി തിരമാലകൾ ആറു മുതൽ പത്തു മീറ്റർ വരെ ഉയർന്നു. ചില സ്ഥലങ്ങളിൽ ഇവ 12 കിലോമീറ്റർ വരെ ഉള്ളിലേക്ക് പാഞ്ഞു. കുതിച്ചെത്തിയ ഈ സുനാമി തിരമാലകളിൽ,കെട്ടിടങ്ങളും,കാറുകളും,കപ്പലുകളും,ട്രെയിനുകളും ഒലിച്ചു പോയി .അനേകം കെട്ടിടങ്ങളും വീടുകളും കാണാനില്ലതായി. ഭൂകമ്പത്തെ തുടർന്ന് പലയിടത്തും അഗ്നിബാധയും ഉണ്ടായിട്ടുണ്ട്. നിരവധി പേർ വിവിധ കെട്ടിടങ്ങളിൽ കുടുങ്ങി കിടക്കുന്നതായും റിപ്പോർട്ടുണ്ട്. ജപ്പാൻ സൈന്യം രക്ഷാ പ്രവർത്തനങ്ങൾക്കായി രംഗത്തെത്തിയിട്ടുണ്ട്. എന്നാൽ തുടർ ചലനങ്ങളും സുനാമിയും ഉള്ളതിനാൽ രക്ഷാപ്രവർത്തനങ്ങൾ ദുഷ്കരമാകുവാനും സാധ്യതയുണ്ടെന്ന് വിലയിരുത്തപ്പെടുന്നു. വിമാന സർവ്വീസുകൾ നിർത്തി വെച്ചു. ഭൂകമ്പത്തെ തുടർന്ന് ജപ്പാനിലെ ആണവ നിലയങ്ങൾ അടച്ചു പൂട്ടിയിട്ടുണ്ട്. ടവറുകൾ ഉൾപ്പെടെയുള്ള നെറ്റ്‌വർക്കിങ്ങ് സംവിധാനങ്ങൾക്ക് കേടുപാടുണ്ടായതിനെ തുടർന്ന് ടെലിഫോൺ ഉൾപ്പെടെയുള്ള സാങ്കേതിക സംവിധാനങ്ങൾ പ്രവർത്തന രഹിതമായി.ഭൂകമ്പത്തിന് ശേഷം നൂറിലധികം ചെറിയ തുടർ ചലനങ്ങളുമുണ്ടായിട്ടുണ്ട്.

ടോക്യോയിൽ നിന്നും 240 കിലോമീറ്റർ വടക്കുമാറി ഫുകുഷിമ ദായിച്ചി പ്ലാന്റിലെ ആണവറിയാക്ടറുകളിൽ ഒന്ന്, തൊട്ടടുത്ത ദിവസമായ, ശനിയാഴ്ച പൊട്ടിത്തെറിച്ചു. നാലുപേർക്ക് പരിക്കുണ്ടെന്നാണ് പ്രാഥമിക വിവരം. സ്‌ഫോടനത്തിൽ റിയാക്ടർ സ്ഥാപിച്ച കെട്ടിടത്തിന്റെ മേൽക്കൂര തകർന്നു. പ്രശ്‌നം ഗുരുതരമാണെങ്കിലും ജനങ്ങൾ ഭയപ്പെടേണ്ട കാര്യമില്ലെന്ന് സർക്കാർ വൃത്തങ്ങൾ അറിയിച്ചു. കടലിന്റെ കലിയിളക്കത്തിൽ അപകടാവസ്ഥയിലായ റിയാക്ടറുകളിലെ മർദ്ദം കുറയ്ക്കാൻ ശാസ്ത്രജ്ഞർ പണിപ്പെട്ടുകൊണ്ടിരിക്കുന്നതിനിടെയാണ് റിയാക്ടറുകളിൽ ഒന്ന് പൊട്ടിത്തെറിച്ചത്. ഒരു റിയാക്ടറിന്റെ പ്രഷർവാൽവ് തുറക്കാൻ സാങ്കേതിക വിദഗ്ദ്ധർക്ക് ഇതുവരെ കഴിഞ്ഞിട്ടുമില്ല. ഇതും ആശങ്ക ജനിപ്പിക്കുന്നുണ്ട്. ഇതിനെത്തുടർന്ന് പ്രദേശത്തിന് പത്ത് കിലോമീറ്റർ ചുറ്റളവിൽ നിന്ന് ആളുകളെ ഒഴിപ്പിച്ചിട്ടുണ്ട്.

ഫുകുഷിമ ആണവനിലയത്തിലെ മൂന്നാമത്തെ റിയാക്ടറിൽ 2011 ഫെബ്രുവരി 15-ന് വീണ്ടും ശക്തമായ സ്‌ഫോടനമുണ്ടാകുകയും തീ പടരുകയും ചെയ്തു.

ജപ്പാന്റെ ഉദ്യോഗസ്ഥർ ദുരന്തബാധിതമായ ഫുകുഷിമ ആണവ നിലയത്തിനു സമീപമുള്ള കടലിലെ അണുവികിരണ ശേഷിയുള്ള അയഡിന്റെ അളവ് സുരക്ഷാപരിധിയിലും 1,250 മടങ്ങാണെന്ന് കണ്ടെത്തിയിരുന്നു.

പസഫിക് മഹാസമുദ്രം തീരമായിട്ടുള്ള 19 രാജ്യങ്ങൾക്ക് സുനാമി മുന്നറിയിപ്പ് നല്കിയിട്ടുണ്ട്. വെള്ളിയാഴ്ച തന്നെ, ഹൽമഹേര ദ്വീപ് ,ഇൻഡോനേഷ്യ എന്നിവിടങ്ങളിൽ എത്തിയ സുനാമി തിരകൾ ദുർബലമായിരുന്നു. റഷ്യ, ചൈന, ഇൻഡോനേഷ്യ എന്നീ രാജ്യങ്ങൾ സുനാമി മുന്നറിയിപ്പ് വെള്ളിയാഴ്ച തന്നെ പിൻവലിച്ചു.

ജപ്പാനിൽ ഉണ്ടായ സുനാമി തിരമാലകളെ തുടർന്ന് ഇന്ത്യൻ കാലാവസ്ഥാ കേന്ദ്രവും, ദേശീയ സുനാമി നിരീക്ഷണ കേന്ദ്രവും കേന്ദ്ര ആഭ്യന്തര മന്ത്രാലയം അടക്കം ഇന്ത്യയിലെ വിവിധ മന്ത്രാലയങ്ങളും ഏജൻസികളും ഇന്ത്യൻ തീരത്ത് സുനാമി തിരമാലകൾ ഉണ്ടാകുവാനുള്ള സാധ്യതയെ പറ്റി നിരീക്ഷിച്ചു വരികയാണ്. പ്രാഥമിക നിഗമനങ്ങൾ അനുസരിച്ച് ഇന്ത്യൻ തീരത്തെ സുനാമി ബാധിക്കില്ലെന്നും റിപ്പോർട്ടുണ്ട്. 
ശക്തമായ തുടർചലനം, അടുത്തദിവസം ശാനിയഴ്ചയും റിപ്പോർട്ട് ചെയ്യപ്പെട്ടിരിക്കുന്നു. സുനാമിയെ തുടർന്ന് ദ്രുതഗതിയിൽ നടക്കുന്ന രക്ഷാപ്രവർത്തനങ്ങൾക്കിടയിലാണ് വീണ്ടും ഭൂചലനം ഉണ്ടായത്. 6.8 തീവ്രതയിലുള്ള ഭൂചലനം ജപ്പാന്റെ കിഴക്കൻ തീരത്താണ് അനുഭവപ്പെട്ടതെന്ന് യു.എസ്. ജിയോളജിക്കൽ സർവേ അറിയിച്ചു. ശക്തമായ ചലനത്തിന് ശേഷം ചെറുതും വലുതുമായ തുടർചലനങ്ങൾ ജപ്പാനിൽ അനുഭവപ്പെട്ടതായാണ് റിപ്പോർട്ട്. അഞ്ചിനും 6.8നും ഇടയിൽ തീവ്രതയുള്ള ചലനങ്ങളാണ് ഉണ്ടായിട്ടുള്ളത്.




</doc>
<doc id="145201" url="https://ml.wikipedia.org/wiki?curid=145201" title="മായ">
മായ

ഭാരതീയ വേദാന്തം പ്രപഞ്ചത്തിനു നല്കുന്ന വ്യാഖ്യാനത്തിലെ മുഖ്യസങ്കല്പങ്ങളിൽ ഒന്ന്. പരമതത്വമായ ബ്രഹ്മത്തിനു മാത്രമേ യഥാർഥമായ അസ്തിത്വമുള്ളു എന്നതാണ് ഭാരതീയ ദർശനങ്ങളിലെ സാമാന്യമായ നിഗമനം. എങ്കിലും അസംഖ്യം ഗോചരവസ്തുക്കൾ അടങ്ങിയ പ്രപഞ്ചം നിലനില്ക്കുന്നുവെന്ന തോന്നൽ ഉളവാക്കുന്ന ഒരവസ്ഥയാണ് മായ. പ്രപഞ്ചവും അതിലെ എണ്ണമറ്റ വസ്തുക്കളും ഉണ്ടെന്ന മിഥ്യാബോധം വ്യക്തിയുടെ ആത്മാവിൽ ജനിപ്പിക്കുന്നതെന്തോ അതാണ് മായ എന്നു മാത്രമേ അതിനെ നിർവചിക്കാൻ കഴിയൂ. സത് എന്നോ അസത് എന്നോ നിഷ്കൃഷ്ടമായി പറയാൻ കഴിയാത്ത ഒന്നാണ് മായ. അതിനെ പ്രത്യേകമായി നിർവചിക്കാനും സാധ്യമല്ല. പ്രപഞ്ചത്തെക്കുറിച്ചുള്ള മിഥ്യാബോധം നിലനില്ക്കുന്നിടത്തോളം കാലം മായയും ഉണ്ട് . അതിനപ്പുറം അതിനു നിലനില്പില്ല. മായ ബ്രഹ്മത്തിൽനിന്ന് വിഭിന്നമായ ഒരു യാഥാർഥ്യമല്ല എന്നർഥം. വ്യക്തിയുടെ ആത്മാവിനെ ബാധിക്കുന്ന അവിദ്യയാണ് അതിന്റെ ഈ ആപേക്ഷികമായ നില.


</doc>
<doc id="145202" url="https://ml.wikipedia.org/wiki?curid=145202" title="ശംഭു മിത്ര">
ശംഭു മിത്ര

ബംഗാളി നാടകപ്രവർത്തകൻ ( 22.ആഗസ്റ്റ്.1915 - 19.മെയ്.1997). വിദ്യാഭ്യാസകാലത്തുതന്നെ നാടകപ്രവർത്തനം തുടങ്ങി. നബണ്ണാ എന്ന നാടകം ഇദ്ദേഹത്തെ പ്രശസ്തനാക്കി. 1948-ൽ ബഹുരൂപി എന്ന നാടകസംഘത്തിന് രൂപം നല്കി. ടാഗൂറിന്റെ രക്തകരഭി, മുക്തിധാരാ, രാജാ, ബിസർജൻ എന്നീ നാടകങ്ങൾ അവതരിപ്പിച്ചു. ഇബ്‌സൺ, സോഫോക്ലിസ് എന്നിവരുടെ നാടകങ്ങൾക്കും രംഗാവിഷ്കാരം നടത്തി. ചലച്ചിത്രസംവിധാനവും തിരക്കഥാരചനയും നിർവഹിച്ചിട്ടുണ്ട് . നടൻ, സംവിധായകൻ, നിർമാതാവ്, നാടകകൃത്ത്, ചിന്തകൻ എന്നീ നിലകളിൽ ബംഗാളിൽ പ്രസിദ്ധനായി. 1976-ൽ പദ്മഭൂഷൺ, 79-ൽ മാഗ്‌സസെ അവാർഡ്. 1983-ൽ മധ്യപ്രദേശ് ഗവ. ന്റെ കാളിദാസസമ്മാനം. വിശ്വഭാരതി സർവകലാശാല ദേശികോത്തമ ബിരുദം നല്കി. രബീന്ദ്രഭാരതി, ജാദവ്പൂർ സർവകലാശാലകൾ ഡി. ലിറ്റ്. നല്കി. നാടകകലാകാരികളായ തൃപ്തിമിത്ര (1989-ൽ മരിച്ചു) ഭാര്യയും സവോലി മിത്ര മകളുമാണ്.


</doc>
<doc id="145207" url="https://ml.wikipedia.org/wiki?curid=145207" title="ഡയാസ്പുറ (സോഫ്റ്റ്‌വെയർ)">
ഡയാസ്പുറ (സോഫ്റ്റ്‌വെയർ)

ഫേസ്ബുക്ക് പോലുള്ള സോഷ്യൽ നെറ്റ്വർക്കിംഗ് സൈറ്റുകൾക്ക് ബദലായി, ഡിസ്ട്രിബ്യൂട്ടഡ് സോഷ്യൽ നെറ്റ്‌വർക്കിംഗ് എന്ന സാങ്കേതിക വിദ്യയിലൂടെ നിർമ്മിക്കാവുന്ന ഒരു പേർസണൽ വെബ്സെർവർ ആണ് ഡയാസ്പുറ (Diaspora) . DIASPORA*എന്നു എഴുതുന്നു. അമേരിക്കയിലെ ന്യൂയോർക്ക് സർവ്വകലാശാല കൗറന്റ് ഇൻസ്റ്റിറ്റ്യൂട്ട് ഓഫ് മാത്തമാറ്റിക്കൽ സ്റ്റഡീസിലെ ഡാൻ ഗ്രിപ്പി, മാക്സ്വെൽ സൈസ്ബർഗ്, റാഫേൽ സോഫെർ, ഇല്യാ സിറ്റോമിർസ്കി എന്നീ വിദ്യാർത്ഥികളുടെ നേതൃത്വത്തിലാണ് ഇതിനു തുടക്കംകുറിച്ചത് . ഈ ഗ്രൂപ്പിനു കിക്‌സ്റ്റാർട്ടർ എന്ന ഗ്രൂപ്പിന്റെ പക്കൽ നിന്ന് 2 ലക്ഷം ഡോളറിന്റെ സഹായം ലഭിച്ചു . പൊതുജനങ്ങൾക്കുപയോഗിക്കാവുന്ന ഒരു ആൽഫാ പതിപ്പ് 2010 നവംബർ 23-നു പുറത്തിറങ്ങി. റൂബി ഭാഷയിലെഴുതിയിരിക്കുന്ന ഡയാസ്പുറ, അഫേറോ ഗ്നൂ സാർവ്വജനിക അനുമതിപത്രത്തിലാണ് (AGPL) വിതരണം ചെയ്തിരിക്കുന്നതു്. ഇന്ന് ഡയാസ്പുറയെ നിയന്ത്രിക്കുന്നത് ഡയാസ്പുറ കൂട്ടായ്മയാണു് (Diaspora Foundation). 

ജനങ്ങളൂടെ വികേന്ദ്രീകൃതമായ ആവാസ വ്യവസ്ഥയെ കുറിക്കുന്ന ഗ്രീക്ക് പദമാണ് പേരിന് പ്രചോദനമായത് . 
ഡയസ്പോറ സോഫ്റ്റ്‌‌വെയർ വികസനം ഡയസ്പോറ ഇൻകോർപെറേഷൻ എന്ന വരുമാനാധിഷ്ഠിതമായ കമ്പനിയാണ് പ്രധാനമായും നിയന്ത്രിച്ചിരുന്നത്. .2012 ഓഗസ്റ്റോടെ ഡയസ്പോറ വികസനത്തിന്റെ നിയന്ത്രണം പൂർണ്ണമായും കമ്മ്യൂണിറ്റിയ്ക്ക്, സ്ഥാപകർ കൈമാറി. പുതിയ ഫീച്ചറുകളുടെ പുതുക്കിച്ചേർക്കലും മറ്റും പൂർണ്ണമായും ജനാധിപത്യപരമായി loomio പശ്ചാത്തലത്തിൽ ഡയസ്പോറ കൂട്ടായ്മയുടെ നേതൃത്വത്തിലാണ് നടക്കുന്നത്. ഈ സോഫ്റ്റ് വെയറിന്റെ ബ്രാന്റിങ്ങും സാമ്പത്തികവും നിയമപരമായ മറ്റ് ആസ്‌തികളും,സോഫ്റ്റ്‌വെയർ ഫ്രീഡം ലോ സെന്ററിന്റേയും എബൻ മോഗ്ലന്റേയും നിയന്ത്രണത്തിലുള്ള Free Software Support Network (FSSN) എന്ന സംഘടന ഭാഗമായി ഏറ്റെടുക്കുകയും ചെയ്തു. 

ഡയസ്പോറ സോഷ്യൽ നെറ്റ്‌‌വർക്ക് ഒരു വ്യക്തിയുടേയോ സ്ഥാപനത്തിന്റേയോ ഉടമസ്ഥതിയിലല്ല. സെപ്റ്റംബർ 2011 ൽ നിർമാതാക്കളുടെ പ്രഖ്യാപനമനുസരിച്ച് "... വികേന്ദ്രീകൃതമായ രൂപകൽപ്പന അനുസരിച്ച് , ഒരു കുത്തക കമ്പനിക്കും ഒരിക്കലും ഡയസ്പോറ നിയന്ത്രിക്കാനാവില്ല. ഡയസ്പോറ ഒരിക്കലും നിങ്ങളുടെ സ്വകാര്യ വിവരങ്ങൾ പരസ്യത്തിനോ വാണിജ്യ ഉപയോഗങ്ങൾക്കോ മറിച്ചു നൽകുകയില്ല. നിങ്ങൾ അഭിപ്രായപ്രകടനം നടത്തുന്നതിനു മുൻപ് ആരുടെയും നിബന്ധനകൾ മനസ്സിലാക്കുകയും അനുസരിക്കുകയും വേണ്ട. "

മറ്റു സോഷ്യൽ നെറ്റ് വർക്കുകളായ ഫെയ്സ്ബുക്കിനും ഗൂഗിൾ പ്ലസ്സിനും വിപരീതമായി ഇരട്ടപ്പേരുകൾ (pseudonyms) ഉപയോഗിക്കുന്നതിലുള്ള നിയന്ത്രണമില്ലായ്മ ഡയസ്പോറയെ ശ്രദ്ധേയമാക്കിയിരുന്നു. . 



</doc>
<doc id="145213" url="https://ml.wikipedia.org/wiki?curid=145213" title="ചിത്രാഞ്ജലി സ്റ്റുഡിയോ">
ചിത്രാഞ്ജലി സ്റ്റുഡിയോ

കേരളാ സംസ്ഥാന ചലച്ചിത്രവികസന കോർപ്പറേഷന്റെ കീഴിൽ ചലച്ചിത്രനിർമ്മാണത്തിന് ആവശ്യമായ ഭൗതികസാഹചര്യങ്ങളും സാങ്കേതികസഹായങ്ങളും ഒരുക്കുക എന്ന ലക്ഷ്യത്തോടെ 1980 ൽ ആരംഭിച്ച സ്റ്റുഡിയോ സമുച്ചയമാണ് ചിത്രാഞ്ജലി സ്റ്റുഡിയോ. തിരുവനന്തപുരം നഗരത്തിൽ നിന്നും 7 കിലോമീറ്റർ അകലെയുള്ള തിരുവല്ലം എന്ന സ്ഥലത്താണ് ഈ സ്ഥാപനം.
വിവിധ തരം ക്യാമറകൾ, വാതിൽപ്പുറചിത്രീകണത്തിനു വേണ്ട ജനറേറ്ററുകൾ, ലൈറ്റുകൾ, ഫിലിം സംസ്കരണത്തിന് ലബോറട്ടറികൾ, എഡിറ്റിങ്ങ് ഉപകരണങ്ങൾ, ഡബ്ബിംഗ് സ്റ്റുഡിയോ, ഡി.റ്റി.എസ്.മിക്സിങ്ങ് സൗകര്യങ്ങൾ, വിശാലമായ ഷൂട്ടിങ്ങ് ഫ്ലോറുകൾ, വിവിധ തരം കൃത്രിമസാഹചര്യങ്ങൾ, പ്രകൃതിദത്തമായ ദൃശ്യങ്ങൾ ഇവ ഈ സ്റ്റുഡിയോയുടെ ഭാഗമായുണ്ട്.
ഏറണാകുളം കാക്കനാട് ചിത്രാഞ്ജലി സ്റ്റുഡിയോയുടെ ഒരു ശാഖ പ്രവർത്തിക്കുന്നു. പ്രധാനമായും ചിത്രീകരണത്തിന് ശേഷമുള്ള ജോലികളാണ് ഇവിടെ നടക്കുന്നത്.
ഇതോടൊപ്പം തിരുവനന്തപുരം നഗരത്തിൽ വഴുതക്കാട് എന്ന സ്ഥലത്ത് കലാഭവൻ ഡിജിറ്റൽ സ്റ്റുഡിയോ എന്ന പേരിൽ ടെലിവിഷൻപരിപാടികളുടെ നിർമ്മാണപ്രവർത്തനങ്ങൾക്ക് സാങ്കേതികസഹായം
നൽകിവരുന്ന മറ്റൊരു സ്റ്റുഡിയോയും പ്രവർത്തിച്ചുവരുന്നു.


</doc>
<doc id="145215" url="https://ml.wikipedia.org/wiki?curid=145215" title="മൂഴിയാർ അണക്കെട്ട്">
മൂഴിയാർ അണക്കെട്ട്

കേരളത്തിലെ പത്തനംതിട്ട ജില്ലയിലെ സീതത്തോട് ഗ്രാമപഞ്ചായത്തിൽ റാന്നി വനമേഖലയിൽ കക്കി റിസോർവോയറിനോട് അടുത്തു സ്ഥിതി ചെയ്യുന്ന വളരെ ചെറിയ ഒരു അണക്കെട്ടാണ് മൂഴിയാർ അണക്കെട്ട് (അപ്പർ മൂഴിയാർ അണക്കെട്ട്) . കക്കാട് ജലവൈദ്യുതപദ്ധതി , ഈ അണക്കെട്ടിലെ ജലം ഉപയോഗിച്ചാണ് പ്രവർത്തിക്കുന്നത്. 192.5 മീറ്ററായാണ് ജലനിരപ്പിന്റെ പരിധി നിശ്ചയിച്ചിരിക്കുന്നത്. കെ.എസ്.ഇ.ബിയാണ് അണക്കെട്ടിന്റെ അറ്റകുറ്റപ്പണികളും മറ്റു അനുബന്ധനിർമ്മാണപ്രവർത്തനങ്ങളും നടത്തുന്നത്..റാന്നി- ആങ്ങമൂഴി - മൂഴിയാർ - വണ്ടിപ്പെരിയാർ റൂട്ടിൽ ആണ് അപ്പർമൂഴിയാർ സ്പിൽവേ ഡാം , അപ്പർ മൂഴിയാർ , കക്കി , ആനത്തോട്, പമ്പ,മീനാർ,കുള്ളാർ,ഗവി എന്നീ അണക്കെട്ടുകളും മൂഴിയാറിലെ ശബരിഗിരി പവർ ഹൗസുംസ്ഥിതി ചെയ്യുന്നത് .

കക്കാട് ജലവൈദ്യുതപദ്ധതിയിൽ 25 മെഗാവാട്ടിന്റെ 2 ടർബൈനുകൾ ഉപയോഗിച്ച് 50 മെഗാവാട്ട് വൈദ്യുതി ഉത്പാദിപ്പിക്കുന്നു .വാർഷിക ഉൽപ്പാദനം 262 MU ആണ്.1999 സെപ്റ്റംബർ 16 ന് യന്ത്രം കമ്മീഷൻ ചെയ്തു.


</doc>
<doc id="145216" url="https://ml.wikipedia.org/wiki?curid=145216" title="മന്നാട്ടിൽ അച്യുതൻ നായർ">
മന്നാട്ടിൽ അച്യുതൻ നായർ

പ്രസിദ്ധ കഥകളിനടനായിരുന്നു മന്നാട്ടിൽ അച്യുതൻ നായർ. സ്ത്രീവേഷങ്ങളും ചുവന്ന താടിയും കെട്ടി പേരെടുത്തു. 1870-ൽ പാലക്കാട് ജില്ലയിൽ കോട്ടായി ഗ്രാമത്തിൽ ജനിച്ചു. "കേരളശ്ശേരി ഇട്ടീണാൻ പണിക്കരിൽനിന്നും" കഥകളി അഭ്യസിച്ചു. പഠനം പൂർത്തിയാക്കിയശേഷം അമ്പാട്ട് ശങ്കരമേനോൻ, കൊച്ചി കൊച്ചുണ്ണിത്തമ്പുരാൻ എന്നിവരുടെ കളിയോഗങ്ങളിൽ വേഷക്കാരനായി ചേർന്നു. ആദ്യകാലത്ത് സ്ത്രീവേഷവും പില്ക്കാലത്തു ചുവന്ന താടിയും കെട്ടി. പല പ്രസിദ്ധ കഥാപാത്രങ്ങളെയും അച്യുതൻനായർ രംഗത്ത് അവതരിപ്പിച്ചിട്ടുണ്ട്. 50 വയസ്സ് എത്തിയപ്പോഴേക്കും നേത്രരോഗം പിടിപെടുകയാൽ കലാരംഗത്തുനിന്ന് വിരമിക്കേണ്ടിവന്നു. 1951-ൽ അച്യുതൻനായർ അന്തരിച്ചു.


</doc>
<doc id="145217" url="https://ml.wikipedia.org/wiki?curid=145217" title="തൃക്കണ്ടിയൂർ അച്യുതപ്പിഷാരടി">
തൃക്കണ്ടിയൂർ അച്യുതപ്പിഷാരടി

ജ്യോതിശാസ്ത്രം, വ്യാകരണം, വൈദ്യം, അലങ്കാരം എന്നീ വിഷയങ്ങളിൽ വിചക്ഷണനും മേല്പത്തൂർ നാരായണഭട്ടതിരിയുടെ ശബ്ദശാസ്ത്രഗുരുവുമായിരുന്ന കേരളീയ പണ്ഡിതനായിരുന്നു തൃക്കണ്ടിയൂർ അച്യുതപ്പിഷാരടി. മലപ്പുറം ജില്ലയിൽ തിരൂരിലുള്ള തൃക്കണ്ടിയൂർ പിഷാരത്ത് 1545-ൽ ജനിച്ചു. പല വിദ്വാൻമാരുടെയും ജൻമംകൊണ്ട് ധന്യമായിട്ടുളളതാണ് ഈ കുടുംബം. ഉദ്ദണ്ഡശാസ്ത്രികളുടെ സമകാലികനായ നാണപ്പപ്പിഷാരടി എന്ന മഹാവൈയാകരണന്റെ ഒരു പൂർവികനായിരുന്നു അച്യുതപ്പിഷാരടി. ആ കുടുംബത്തിൽപ്പെട്ട മറ്റൊരു വ്യാകരണജ്ഞനാണ് ഗോവിന്ദപ്പിഷാരടി. അച്യുതപ്പിഷാരടിക്കു ജ്യോതിശ്ശാസ്ത്രത്തിൽ അനേകം പ്രസിദ്ധ ശിഷ്യൻമാരും പ്രശിഷ്യൻമാരും ഉണ്ടായിട്ടുണ്ട്. മേല്പത്തൂർ നാരായണ ഭട്ടതിരിയായിരുന്നു ഇദ്ദേഹത്തിന്റെ ശിഷ്യരിൽ പ്രാതഃസ്മരണീയൻ. പത്തനംതിട്ട താലൂക്കിൽ ചെറുകോൽ നെടുമ്പയിൽ കൊച്ചുകൃഷ്ണനാശാൻ (1756-1812) എന്ന ജ്യോതിശ്ശാസ്ത്രജ്ഞൻ എഴുതിയ ആറൻമുളവിലാസം ഹംസപ്പാട്ടിൽനിന്ന് ആ ശിഷ്യപരമ്പരയുടെ ഏകദേശജ്ഞാനം ലഭിക്കും. അച്യുതപ്പിഷാരടിയുടെ ഒരു ശിഷ്യനാണ് കോലത്തുനാട്ടു തൃപ്പാണിക്കരെ പൊതുവാൾ. ഭോജചമ്പുവിന് വ്യാഖ്യാനം ചമച്ച അറുനായത്ത് കരുണാകരപ്പിഷാരടി മറ്റൊരു ശിഷ്യനാണ്.


പിഷാരടിയുടെ ജ്യോതിശാസ്ത്രഗുരു ജ്യേഷ്ഠദേവൻ എന്നൊരാളായിരുന്നുവെന്ന് ഉപരാഗക്രിയാക്രമത്തിൽ സൂചിപ്പിച്ചുകാണുന്നു. വെള്ളനാട്ടു രവിവർമത്തമ്പുരാൻ പുരസ്കർത്താവായിരുന്നുവെന്നു പ്രവേശകം എന്ന വ്യാകരണ ഗ്രന്ഥത്തിന്റെ ഉപക്രമപദ്യങ്ങളിലൊന്നിൽ നിന്നും ഗ്രഹിക്കാം.


</doc>
<doc id="145218" url="https://ml.wikipedia.org/wiki?curid=145218" title="ഗൂഗിൾ ആപ്പ്സ്">
ഗൂഗിൾ ആപ്പ്സ്

പലതരം ഗൂഗിൾ ഉത്പന്നങ്ങളെ ഒരേ ഡൊമെയ്ൻ നെയ്മിന്റെ കീഴിൽ ആവശ്യത്തിനനുസരിച്ചു പരിഷ്കരിച്ചു ഉപയോഗിക്കുവാൻ പ്രാപ്തമാക്കുന്ന ഒരു സേവനമാണ് ഗൂഗിൾ ആപ്പ്സ്. സാധാരണ ഓഫീസ് സ്യൂട്ടുകളെപ്പോലെ ഉപയോഗിക്കാവുന്ന പലതരം വെബ് അപ്ലിക്കേഷനുകൾ - ജിമെയിൽ , ഗൂഗിൾ ഗ്രൂപ്പ്സ് , ഗൂഗിൾ കലണ്ടർ , ഗൂഗിൾ ടോക്ക്, ഗൂഗിൾ ഡോക്സ്,ഗൂഗിൾ സൈറ്റ്സ് തുടങ്ങിയവ ഇതിലുണ്ട്.

ഇതിന്റെ സ്റ്റാൻഡേർഡ് എഡിഷൻ സൗജന്യമാണ്. പതിവ് ജീ മെയിൽ അക്കൗണ്ട്‌കളുടെ അത്ര തന്നെ സംഭരണ ശേഷിയും ലഭിക്കും. കൂടുതൽ സംഭരണ ശേഷി ള്ള പ്രീമിയർ എഡിഷൻ ഒരു നിശ്ചിത വാർഷിക ഫീസിനു ലഭിക്കും. എജ്യൂക്കേഷൻ എഡിഷൻ സൗജന്യവും ഇവ രണ്ടിന്റെയും വിശേഷഗുണങ്ങൾ ഉൽക്കൊള്ളുന്നതുമാണ്.

ഗൂഗിൾ ആപ്പ്സിന്റെ ഉപയോഗം എത്രത്തോളം വ്യാപകമാണെന്നതിനു കൃത്യമായ കണക്കുകൾ ലഭ്യമല്ല. ഗൂഗിളിന്റെ തന്നെ 2010 മാർച്ചിലെ ഒരു ബ്ലോഗ് പോസ്റ്റ് പ്രകാരം 25 മില്ല്യൺ ജനങ്ങൾ ഗൂഗിൾ ആപ്പ്സിലേക്കു മാറിയിട്ടുണ്ട്. 

ആപ്പ്സിന്റെ ഉപയോഗം വർദ്ധിപ്പിക്കുന്നതിനായി, പ്രത്യേകിച്ചും പൊതുമേഖലകളിൽ, ഗൂഗിൾ സംഘടിതമായി ശ്രദ്ധ ചെലുത്തുന്നുണ്ട്. 


</doc>
<doc id="145233" url="https://ml.wikipedia.org/wiki?curid=145233" title="അവനീന്ദ്ര വോറ">
അവനീന്ദ്ര വോറ

അസമിയ കവിയും ഉപന്യാസകാരനും പത്രപ്രവർത്തകനുമാണ് അവനീന്ദ്ര വോറ. 

അസമിലെ നവഗോങ്ലെ നഗാവ് എന്ന സ്ഥലത്ത് 1930-ൽ ജനിച്ചു. സ്വാതന്ത്രസമര സേനാനിയും ചെറുകഥാകൃത്തുമായിരുന്ന മോഹിചന്ദ്ര വോറയാണ് പിതാവ്. പ്രശസ്ത സംസ്കൃത പണ്ഡിതനായ ആനന്ദറാം ബറുവയുടെ അടുത്ത ബന്ധുവായിരുന്നു മാതാവ്. ഇദ്ദേഹം 1959-61 കാലത്ത് കോളെജദ്ധ്യാപകനായി ജോലി നോക്കി. 1962-1969 കാലത്ത് അസം പ്രസിദ്ധീകരണ വിഭാഗത്തിൽ ലെയ്സൺ ഓഫീസറായി പ്രവർത്തിച്ചു. ഇതിനിടയ്ക്കു ഒരു വർഷം (1964-65-ൽ) ഗുവാഹത്തി പ്രക്ഷേപണനിലയത്തിൽ ഗ്രാമവേദിയുടെ മുഖ്യ സംഘാടകനായിരുന്നു. 1969 മുതൽ അസം ഗവൺമെന്റിന്റെ വയോജന വിദ്യാഭ്യാസപ്രസിദ്ധീകരണമായ ജനശിക്ഷയുടെ പത്രാധിപരായി പ്രവർത്തിച്ചു. അസമിയ ജ്യോതിഷമാസികയായ കാൽപുരുഷിന്റെ പത്രാധിപരായും ഒറീസയിൽ നിന്നു പ്രസിദ്ധീകരിക്കുന്ന ദേവീശക്തിയുടെ സഹപത്രാധിപരായും സേവനമനുഷ്ഠിച്ചിട്ടുണ്ട്. ജ്യോതിഷത്തിലും ഹസ്തരേഖാശാസ്ത്രത്തിലും ഗണിതശാസ്ത്രത്തിലും വളരെയേറെ താത്പര്യമുള്ളതിനാൽ ഉപവൃത്തിയായി ഇവയും ഇദ്ദേഹം കൈകാര്യം ചെയ്യുന്നുണ്ട്.

1970-ൽ യു.പി.യിലെ സഹാറൻപൂരിൽ നടന്ന ഓൾ ഇന്ത്യാ വരാഹമിഹിരോത്സവസമിതിയിലെ അംഗം, 1980-ൽ കൊൽക്കത്തയിൽ നടന്ന ഇന്ത്യൻ ഇൻസ്റ്റിറ്റ്യൂട്ട് ഒഫ് അസ്ട്രോളജിയുടെ സ്ഥാപക അംഗം, കൊൽക്കത്തയിൽ തന്നെ വിശ്വ ജ്യോതിർവിദ് സംഘത്തിലെ അംഗം തുടങ്ങി ഒട്ടേറെ രംഗങ്ങളിൽ പ്രവർത്തിച്ചിട്ടുണ്ട്. 

1985-ൽ അഹമ്മദാബാദിലെ ഓൾ ഇന്ത്യാ അസ്ട്രോളജേഴ്സ് ഫെഡറേഷൻ 'ജ്യോതിഷ മഹാ മഹോപാധ്യായ' എന്ന ബഹുമതിയും 1985-ൽ ഒറീസയിലെ അസ്ട്രോളജിക്കൽ സൊസൈറ്റി 'ജ്യോതിഷ് സരസ്വതി' എന്ന ബഹുമതിയും 1987-ൽ ജയ്പൂരിലെ ഇന്ത്യൻ ഇൻസ്ററിറ്റ്യൂട്ട് ഒഫ് അസ്ട്രോളജി ആൻഡ് ഒക്കൾട്ടിസം 'ജ്യോതിഷ്ഭുവൻ ഭാസ്കർ' ബഹുമതിയും നല്കി ആദരിച്ചു. അസം സാഹിത്യസഭ എക്സിക്യൂട്ടീവ് ഉൾപ്പെടെയുള്ള നിരവധി സാഹിത്യസംഘടനകളുമായി ഇദ്ദേഹത്തിനു ബന്ധമുണ്ട്. 1950-ൽ പ്രസിദ്ധീകൃതമായ ധൂളി (കവിത), 1959-ൽ പ്രസിദ്ധീകരിച്ച സതീർഥാ (ജീവചരിത്രം), 1974-ൽ പുറത്തിറക്കിയ ഹസ്തരേഖാത്പ്രണയ് ഔർ വിവാഹ് (ഹസ്തരേഖാശാസ്ത്രം) തുടങ്ങിയവയാണ് മുഖ്യ കൃതികൾ. കൂടാതെ സാഹിത്യം, സംസ്കാരം, കലകൾ എന്നീ വിഭാഗങ്ങളിലായി അഞ്ഞൂറോളം ലേഖനങ്ങളും പ്രസിദ്ധീകരിച്ചിട്ടുണ്ട്. ഹിന്ദിസാഹിത്യത്തെക്കുറിച്ചു അസമിയഭാഷയിൽ ഇദ്ദേഹം ഗ്രന്ഥരചന നടത്തി. ഗാനങ്ങൾ രചിക്കുകയും റേഡിയോ സ്ക്രിപ്റ്റുകൾ തയ്യാറാക്കുകയും ചെയ്യുന്നതിൽ ഇദ്ദേഹം താത്പര്യം കാണിച്ചിട്ടുണ്ട്. 


</doc>
<doc id="145234" url="https://ml.wikipedia.org/wiki?curid=145234" title="ആഗോള-അന്തരീക്ഷ ഗവേഷണപദ്ധതി">
ആഗോള-അന്തരീക്ഷ ഗവേഷണപദ്ധതി

അന്തരീക്ഷ നിരീക്ഷണ ലോകസംഘടനയും (World Meteorological Organization) ഇന്റർനാഷണൽ കൗൺസിൽ ഒഫ് സയന്റിഫിക് യൂണിയനും (ICSU) ചേർന്ന് അന്തരീക്ഷ ഗവേഷണത്തിനായി ആവിഷ്കരിച്ചിട്ടുള്ള പദ്ധതി, അന്തരീക്ഷത്തിന്റെ ഘടനയും സ്വഭാവസവിശേഷതകളും ആഗോളതലത്തിൽ ശാസ്ത്രീയമായി മനസ്സിലാക്കുകയാണ് ഈ ഗവേഷണപദ്ധതിയുടെ ഉദ്ദേശ്യം. ഈ രീതിയിലുള്ള പഠനം ഭൗമാന്തരീക്ഷത്തിന്റെ മൊത്തം സ്ഥിതിയെക്കുറിച്ച് കൃത്യമായ വിവരം ഗ്രഹിക്കുവാൻ സഹായകമാവുന്നതിനു പുറമേ ദിവസക്കണക്കിനു മുതൽ മാസക്കണക്കിനുവരെയുള്ള കാലാവസ്ഥാനിർണയനം സൂക്ഷ്മമായി നിർവഹിക്കുവാനും സൗകര്യമുണ്ടാക്കുന്നു.

താഴെപ്പറയുന്ന രീതിയിലുള്ള ഒരു ദ്വിമുഖപരിപാടിയാണ് ആഗോള-അന്തരീക്ഷ ഗവേഷണപദ്ധതി ഉൾക്കൊള്ളുന്നത്:

1. അന്തരീക്ഷത്തിന്റെ പ്രത്യേകതകളുടെ നിദർശനങ്ങളായ മാതൃകകൾ രൂപകല്പന ചെയ്ത് പരികലന (computation) രീതിയിൽ അവയുടെ ഗതിവിഗതികൾ പഠിക്കുക.

2. അന്തരീക്ഷത്തിന്റെ പ്രായോഗികവും നിരീക്ഷണാത്മകവുമായ പഠനത്തിലൂടെ മേല്പറഞ്ഞ പഠനത്തിനു സഹായകമാവുന്ന സ്ഥിതിവിവരങ്ങൾ (data) സംഗ്രഹിക്കുക.

ദീർഘമായ കാലയളവിലേക്കുള്ള കാലാവസ്ഥാപ്രവചനം സാധിക്കുന്നതിന് താഴെ പറയുന്നവയുടെ ആവശ്യമുണ്ട്: നിലവിലുള്ള നിരീക്ഷണ വ്യവസ്ഥയ്ക്ക് അനുപൂരകമായി ആഗോളതലത്തിൽ സ്ഥിതിവിവരങ്ങൾ സംഗ്രഹിക്കുവാൻപോന്ന ബൃഹത്തായ ഒരു നിരീക്ഷണപദ്ധതി ഉണ്ടാകണം. വൻതോതിലുള്ള അന്തരീക്ഷ പ്രക്രിയകൾക്ക് ഉത്തേജകമാവുന്ന ചെറുകിട വ്യതിയാനങ്ങളെക്കുറിച്ചുള്ള സൂക്ഷ്മമായ അറിവുണ്ടായിരിക്കണം; എല്ലാറ്റിനുമുപരി ഇലക്ട്രോണിക് കംപ്യൂട്ടറുകളുടെയും പ്രസക്ത മോഡലുകളുടെയും സഹായത്തോടെ കണക്കു കൂട്ടിയുള്ള കാലാവസ്ഥാപ്രവചനത്തിനു സഹായകമായേക്കാവുന്ന ദത്തങ്ങളും ആവശ്യമാണ്. 1957 ഒ. 4-ന് വിക്ഷേപിച്ച സ്പുട്നിക്കും (ആദ്യത്തെ ഉപഗ്രഹം), 1959 ഒ. 13-ന് വിക്ഷേപിച്ച എക്സ്പ്ളോറർ ഉപഗ്രഹവും അന്തരീക്ഷനിരീക്ഷണത്തെ സംബന്ധിക്കുന്ന പുതിയ മണ്ഡലങ്ങളിലേക്കു വെളിച്ചം വീശി. ഇലക്ട്രോണിക് കംപ്യൂട്ടറുകളുടെ ഉപയോഗം വികസിച്ചതും ജ്യാമിതീയ മാതൃക (geometric model)കളുടെ സഹായത്തോടെ അന്തരീക്ഷ പ്രക്രിയകളെ സംബന്ധിച്ച അറിവുകൾ നേടാനായതും മേല്പറഞ്ഞ കാലത്തെ ശാസ്ത്രീയ നേട്ടങ്ങളായിരുന്നു. ഇവയുടെ പ്രായോഗിക പ്രയോജനം ലക്ഷ്യമാക്കിയാണ് 1967-ൽ ആഗോള-അന്തരീക്ഷ ഗവേഷണപദ്ധതി രൂപം കൊണ്ടത്. ആഗോള-ആർദ്രോഷ്ണാവസ്ഥാ നിരീക്ഷണ (World Weather Watch)ത്തിന്റെ ഒരു ഘടകമായാണ് ഈ പദ്ധതി നിലവിൽവന്നത്. ഇതിനായി പ്രത്യേകം നിയുക്തമായ സമിതി, വിവിധ പ്രശ്നങ്ങളെ വിശകലനം ചെയ്തശേഷം ഒരു ദീർകാലപദ്ധതി എന്ന നിലയിൽ അന്തരീക്ഷ ഗവേഷണം ആഗോളതലത്തിൽ നിലവിൽവരേണ്ടതിന്റെ ആവശ്യകത ചൂണ്ടിക്കാട്ടിയതിനെത്തുടർന്നാണ് ആഗോള-അന്തരീക്ഷ ഗവേഷണപദ്ധതി നിലവിൽ വന്നത്.

അന്തർദേശീയമോ ദേശീയമോ ഒറ്റപ്പെട്ടതോ ആയ കീഴ്ഘടകങ്ങളിലൂടെ നടപ്പിലാക്കിക്കൊണ്ടിരിക്കുന്ന നാനാമുഖമായ പഠനപദ്ധതികൾ ആഗോള-അന്തരീക്ഷഗവേഷണപദ്ധതിയുടെ ഭാഗമാണ്. ഈ പഠനങ്ങൾ സിദ്ധാന്തപരമോ പ്രായോഗികമോ ആവാം. ഉദാഹരണത്തിന് സീമാന്തമേഖലകളിലെ ഊർജവിസരണം (energy flux), വികിരണപ്രക്രിയകൾ, ഉഷ്ണമേഖലാ അന്തരീക്ഷത്തിലെ ഊർജവിനിമയരീതികൾ തുടങ്ങിയവ പ്രത്യേക പഠനത്തിനും ഗവേഷണത്തിനും വിധേയമാവുന്ന പ്രശ്നങ്ങളാണ്. പൊതുവേ പറഞ്ഞാൽ ഈ പദ്ധതിയുടെ കീഴിൽ വരുന്നത് അന്തരീക്ഷത്തിന്റെ മൊത്തത്തിലുള്ളതോ ഭാഗികമോ ആയ സ്വഭാവവിശേഷങ്ങൾ രേഖപ്പെടുത്തുന്നതിനുള്ള പഠനങ്ങളാണ്. ആഗോളവാതസഞ്ചരണ വ്യവസ്ഥയുടെ ദീർഘകാലസ്ഥിതി മനസ്സിലാക്കി അന്തരീക്ഷ മാതൃകകളെ പരികലനവിധേയമാക്കുവാനും, അതിലൂടെ അന്തരീക്ഷപ്രക്രിയകൾ വിശകലനം ചെയ്യുവാനും ഈ പഠനങ്ങൾ സഹായകമാവുന്നു. ആഗോള-അന്തരീക്ഷ ഗവേഷണപദ്ധതിയുടെ ഓരോ ഉപപദ്ധതിക്കും ആസൂത്രണവും പ്രയോഗവും കണക്കാക്കുമ്പോൾ അഞ്ചു ഘട്ടങ്ങളുണ്ടായിരിക്കും. ആദ്യഘട്ടത്തിൽത്തന്നെ ഓരോ ഉപപദ്ധതിയോടും അനുബന്ധിച്ച് പരിഗണിക്കപ്പെടേണ്ട പ്രത്യേക പ്രശ്നങ്ങൾ നിർണയിക്കപ്പെടുന്നു. ഏതു പ്രദേശത്ത് ഏതവസരത്തിൽ നിരീക്ഷണം നടത്തണമെന്നും എത്രകാലം തുടരണമെന്നും നിരീക്ഷണങ്ങളുടെ സ്വഭാവവും ആവൃത്തിയും എന്തായിരിക്കണമെന്നും വ്യക്തമാക്കുവാൻ ആദ്യഘട്ടം സഹായകമാവുന്നു. നിരീക്ഷണസംവിധാനത്തിന്റെ സമഗ്രമായ രൂപം ആവിഷ്കരിക്കപ്പെടുന്നത് രണ്ടാം ഘട്ടത്തിലാണ്. മൂന്നാംപടിയായി ഉപപദ്ധതിയുടെ നടത്തിപ്പിന് ഒരു പ്രവർത്തകസമിതി രൂപീകൃതമാകുന്നു. ചിലപ്പോൾ ഇത് ഒരു അന്താരാഷ്ട്രസമിതിയായിരിക്കും. തുടർന്ന് അംഗരാഷ്ട്രങ്ങളുടെ ചുമതലയിൽ സർവകലാശാലകൾ, അക്കാദമികൾ, അന്തരീക്ഷനിരീക്ഷണാലയങ്ങൾ തുടങ്ങിയ കേന്ദ്രങ്ങൾ പ്രസക്തപ്രശ്നങ്ങളുടെ വിവിധവശങ്ങളെ ആസ്പദമാക്കിയുള്ള ഗവേഷണങ്ങളിൽ ഏർപ്പെടുന്നു. ഇവയുടെ ഫലമായി എത്തിച്ചേരുന്ന നിഗമനങ്ങളെ സമാഹരിച്ചും പരസ്പരം ബന്ധപ്പെടുത്തിയും സാങ്കേതികമായി പുതിയ അറിവുകൾ നേടാനാവുന്നു. ആഗോള-അന്തരീക്ഷ ഗവേഷണപദ്ധതിയുടെ ഭാഗമായി ഇത്തരത്തിലുള്ള ഗവേഷണ പരമ്പരകൾ നടന്നുവരുന്നു. 


</doc>
<doc id="145235" url="https://ml.wikipedia.org/wiki?curid=145235" title="തണ്ടാർ">
തണ്ടാർ

ഈഴവർക്കിടയിൽ നിലവിലുണ്ടായിരുന്ന പരമ്പരാഗത സ്ഥാനി അഥവാ തലവൻ. ആദ്യകാലത്ത് തണ്ടാൻ എന്ന് പ്രയോഗിച്ചു വന്നിരുന്നു. ഓരോ പ്രദേശത്തിലേയും ഈഴവരുടെ തണ്ടാർമാരെ നിശ്ചയിച്ചിരുന്നത് നാടുവാഴികളും രാജാക്കന്മാരുമായിരുന്നു. തണ്ടാൻ എന്നതിനു പുറമേ പണിക്കൻ, പുനമ്പൻ, നാലുപുര ക്കാരൻ, മണ്ണാളിപ്പണിക്കൻ എന്നീ സ്ഥാനപ്പേരുകളും പണ്ടു നില വിലുണ്ടായിരുന്നു. തണ്ടാൻ, പണിക്കൻ എന്നീ പേരുകൾ പില് ക്കാലത്ത് ആദരസൂചകമായി തണ്ടാർ, പണിക്കർ എന്നിങ്ങനെ ഉപയോഗിച്ചു തുടങ്ങി. നാടുവാഴിക്കോ രാജാവിനോ ആണ്ടുകാഴ്ച നല്കിയിട്ടാണ് തണ്ടാർസ്ഥാനം നേടിയിരുന്നത്. നാടുവാഴികൾ തണ്ടാർസ്ഥാനികളായി പ്രഖ്യാപിക്കുന്നവർക്ക,് അതതു പ്രദേശ ങ്ങളിലെ ഈഴവരുടെ തലവൻ എന്ന നിലയ്ക്കുള്ള അധികാരാ വകാശങ്ങൾ ലഭിച്ചിരുന്നു. ഈ പദവി 'തണ്ടായ്മ' എന്ന പേരി ലാണ് അറിയപ്പെട്ടിരുന്നത്. ഓരോ പ്രദേശത്തുമുള്ള ഈഴവരെ സംബന്ധിച്ച സകല കാര്യങ്ങളിലും തീരുമാനമെടുത്തിരുന്നത് തണ്ടാർമാർ ആയിരുന്നു. ഈഴവർക്കിടയിൽ ജാതി നിബന്ധനകൾ പാലിക്കുന്നുണ്ടോ എന്നുറപ്പുവരുത്തുന്ന ധർമമാണ് മുഖ്യമായും തണ്ടാർസ്ഥാനികൾ നിർവഹിച്ചിരുന്നത്. മേൽജാതിക്കാർ ഈഴവ രുമായി ബന്ധപ്പെട്ടിരുന്നത് ഈ തലവന്മാരിലൂടെയായിരുന്നു.

ഓരോ തണ്ടാർസ്ഥാനിയുടേയും അധികാരപരിധിക്കുളളിൽ താമസിക്കുന്ന ഈഴവരിൽനിന്ന് 'കാഴ്ച'യും സമ്മാനങ്ങളും വാങ്ങാൻ തണ്ടാർക്ക് അവകാശമുണ്ടായിരുന്നു. ഈഴവർ പാലി ക്കേണ്ടതായ ജാതിനിയമങ്ങളും അയിത്താചാരങ്ങളും ലംഘിക്കു ന്നവരെ ശിക്ഷിക്കാനും ജാതിഭ്രഷ്ട് കല്പിക്കാനും തണ്ടാർക്ക് അധികാരമുണ്ടായിരുന്നു. ഈഴവർക്കിടയിലെ ആഘോഷങ്ങൾക്കും അടിയന്തരങ്ങൾക്കും തണ്ടാർമാർക്ക് സമ്മാനങ്ങൾ നല്കുന്നതിനെ സംബന്ധിച്ച് രാജകീയ കല്പനകൾ നിലവിലുണ്ടായിരുന്നു. തണ്ടായ്മ-സ്ഥാനതീട്ടൂരം എന്നാണ് ഇതറിയപ്പെട്ടിരുന്നത്. ഈഴവരുടെ താലികെട്ട് കല്യാണം, പുരച്ചേർച്ച, അടിയന്തരം, ഗൃഹപ്രവേശം എന്നീ സന്ദർഭങ്ങളിൽ തണ്ടാരുടെ സാന്നിധ്യവും കാർമ്മികത്വവും അനിവാര്യമായിരുന്നു. താലികെട്ടു കല്യാണത്തിനും പുരച്ചേർച്ചയ്ക്കും അടിയന്തരത്തിനും മറ്റും പന്ത്രണ്ട് പുത്തൻ വീതം തണ്ടാർക്ക് സമ്മാനമായി ലഭിച്ചിരുന്നു. നായരുടെ വീട്ടിലെ ശവസംസ്കാരച്ചടങ്ങുകൾക്കാവശ്യമായ അലക്കുകാർ, ബാർബർമാർ എന്നീ വിഭാഗങ്ങളെ സംഘടിപ്പിച്ചു നല്കിയിരുന്നത് തണ്ടാരായിരുന്നു. കൈവേലക്കാരായ താഴ്ന്ന ജാതിക്കാരുടെ വിവാഹച്ചടങ്ങുകൾക്ക് കാർമ്മികത്വം വഹിച്ചിരുന്നതും തണ്ടാർ തന്നെയായിരുന്നു. തണ്ടാർ ഉൾപ്പെടെയുള്ള എല്ലാ ഈഴവരേയും അധഃകൃതജാതിയായിട്ടാണ് മേൽജാതിക്കാർ പരിഗണിച്ചിരുന്നത്. എങ്കിലും തണ്ടാർക്ക് പ്രത്യേകം പ്രാമുഖ്യം നല്കിയിരുന്നു എന്ന സാമൂഹിക സത്യം ശ്രദ്ധാർഹമാണ്.


</doc>
<doc id="145236" url="https://ml.wikipedia.org/wiki?curid=145236" title="ദണ്ഡകാരണ്യം">
ദണ്ഡകാരണ്യം

പുരാണപ്രസിദ്ധമായ വനമാണ് ദണ്ഡകാരണ്യം. നർമദ, ഗോദാവരി എന്നീ നദികൾക്കിടയിലുള്ള ഈ വനപ്രദേശത്തിന് അധിപനായി വാണിരുന്നത് ഇക്ഷ്വാകു വംശത്തിലെ ദണ്ഡൻ എന്ന രാജാവാണ്. ഇദ്ദേഹം ഒരിക്കൽ ശുക്രാചാര്യരുടെ പുത്രിയെ ഈ പ്രദേശത്തുവച്ച് ബലാത്കാരം ചെയ്തതായും ശുക്രമഹർഷി ശാപത്താൽ ഈ പ്രദേശം മുഴുവൻ പൊടിപടലംകൊണ്ട് നശിപ്പിച്ചതായും രാമായണത്തിൽ പരാമർശമുണ്ട്.

ശ്രീരാമൻ വനവാസകാലത്ത് സീതയും ലക്ഷ്മണനുമൊത്ത് ഈ പ്രദേശത്തു താമസിച്ചിരുന്നപ്പോഴാണ് ശൂർപ്പണഖയുടെ അംഗവിച്ഛേദവും ഖരവധവും നടത്തിയതും പതിനാലായിരം രാക്ഷസരെ വകവരുത്തിയതും. തുടർന്ന് രാവണൻ സീതയെ അപഹരിച്ചു കൊണ്ടുപോകുന്ന വഴിക്ക് ജടായുവിന് മാരകമായ മുറിവേല്പിച്ചതും ദണ്ഡകാരണ്യത്തിൽവച്ച് ആയിരുന്നു.


</doc>
<doc id="145237" url="https://ml.wikipedia.org/wiki?curid=145237" title="അനുമേയ-കൈവശം">
അനുമേയ-കൈവശം

ഉടമയുടെ വസ്തു അന്യകൈവശത്തിലാണെങ്കിലും അയാൾക്ക് വസ്തുവിന്റെ ഉടമസ്ഥതയുടെ അടിസ്ഥാനത്തിൽ ലഭിക്കുന്ന നിയമപരമായ 'കൈവശം'. നിയമശാസ്ത്രതത്ത്വം അനുസരിച്ച് ഏതെങ്കിലും വസ്തു സംബന്ധിച്ച് ഒരാൾക്കുള്ള കൈവശം യഥാർഥമോ അനുമേയമോ ആകാം. ഒരാൾ ഏതെങ്കിലും വസ്തു തന്റേതാണെന്ന നിലയിൽ അധീനതയിൽ വയ്ക്കുമ്പോൾ അത് അയാളുടെ യഥാർഥമായ കൈവശത്തിലാണെന്ന് പറയപ്പെടുന്നു. ഒരു വസ്തുവിന്റെ ഉടമസ്ഥൻ അതു തന്റെ ജോലിക്കാരനെയോ ഏജന്റിനെയോ ഏല്പിച്ചാൽ യഥാർഥ-കൈവശം ജോലിക്കാരനോ ഏജന്റിനോ ആയിരിക്കും. അതുപോലെ ഭൂമി ഒരുവനെ കൃഷി ചെയ്യുവാൻ ഏല്പിച്ചാൽ അതിന്റെ യഥാർഥ-കൈവശം അയാൾക്കായിരിക്കും. എന്നാൽ ഉടമസ്ഥന് അനുമേയ-കൈവശമുണ്ടായിരിക്കും; ആ നിലയിലുള്ള നിയമപരമായ അധികാരങ്ങളുണ്ടായിരിക്കുകയും ചെയ്യും. അതിനെ സംബന്ധിച്ച് അവകാശങ്ങൾ പ്രയോഗിക്കുകയും നിവൃത്തികൾ നേടുകയും ചെയ്യാം. അവയുടെ അടിസ്ഥാനം യഥാർഥത്തിൽ അയാൾക്കു കൈവശം ഇല്ലെന്നിരിക്കിലും കൈവശം അയാൾക്കുണ്ട് എന്ന നിയമസങ്കല്പമാണ്. തരിശായി കിടക്കുന്ന ഭൂമിയെ സംബന്ധിച്ചും വെള്ളം കയറിക്കിടക്കുന്ന ഭൂമിയെ സംബന്ധിച്ചും അനുമേയ-കൈവശം മാത്രമേ സാധ്യമാവുകയുള്ളു. ഒരു ഉടമസ്ഥന്റേതായ അധികാരങ്ങൾ അപ്പോഴും അയാൾക്കു പ്രയോഗിക്കാവുന്നതാണ്; അവയിൽ അന്യരായ ആളുകൾ കൈയേറ്റം നടത്തുന്നതിനെതിരായി നടപടികളെടുക്കുക മുതലായ അധികാരങ്ങൾ അയാളുടെ അവകാശത്തിൽ ഉൾപ്പെടുന്നു. 'കൈവശം' എന്നത് ഇന്ദ്രിയഗോചരമായ ഒരു മൂർത്തവസ്തുവല്ല, വസ്തുതകളിൽനിന്നും സാഹചര്യങ്ങളിൽ നിന്നും അനുമാനിക്കാനുള്ള ഒന്നാണ്. ഒരു ക്രിമിനൽ കുറ്റം ചെയ്തവൻ അതിനുപയോഗിച്ച സാധനങ്ങളോ കുറ്റത്തിന്റെ ഫലമായി കൈവശപ്പെടുത്തിയ സാധനങ്ങളോ വേറെ ഒരുവനെ ഏല്പിച്ചിരുന്നാൽത്തന്നെയും അവ കുറ്റം ചെയ്തവന്റെ അനുമേയ-കൈവശത്തിലാണെന്നതായിരിക്കും നിയമപരമായ സങ്കല്പം.


</doc>
<doc id="145238" url="https://ml.wikipedia.org/wiki?curid=145238" title="തിയെറ്റർ ലൈബ്രറി അസ്സോസിയേഷൻ">
തിയെറ്റർ ലൈബ്രറി അസ്സോസിയേഷൻ

നടനകലകളുമായി ബന്ധപ്പെട്ട സാമഗ്രികളും പുസ്തകങ്ങളും ശേഖരിക്കുന്നതിൽ തത്പരരായ ലൈബ്രേറിയന്മാരും ചില സഹൃദയരും ചേർന്ന് 1938-ൽ അമേരിക്കയിൽ ആരംഭിച്ച സംഘടന. നടനകലകളെക്കുറിച്ച് പൊതുജനങ്ങളിൽ അറിവും താത്പര്യവും വളർത്തിയെടുക്കുകയായിരുന്നു ഇതിന്റെ ലക്ഷ്യം. ന്യൂയോർക്ക് പബ്ളിക് ലൈബ്രറിയുടെ ചെയർമാനായിരുന്ന ഹാരി. എം. ലിടൻ ബെർഗിന്റെ അധ്യക്ഷതയിൽ 1937 ജൂണിൽ ചേർന്ന യോഗത്തിലാണ് സംഘടനയുടെ രൂപരേഖ തയ്യാറാക്കിയത്. തൊട്ടടുത്ത വർഷം സംഘടന ഔപചാരികമായി പ്രവർത്തനമാരംഭിച്ചു.അമേരിക്കൻ ലൈബ്രറി അസ്സോസിയേഷന്റെ അനുബന്ധ സംഘടന എന്ന നിലയിലാണ് തിയെറ്റർ ലൈബ്രറി അസ്സോസിയേഷൻ പ്രവർത്തനമാരംഭിച്ചത്.

ലൈബ്രറികളിലും മ്യൂസിയങ്ങളിലും മറ്റും നടനകലയുമായി ബന്ധപ്പെട്ട സാമഗ്രികൾ നാശം സംഭവിക്കാതെ സംരക്ഷിക്കുവാനുള്ള മാർഗങ്ങളെക്കുറിച്ച് അറിവ് നല്കുക, ഇത്തരം സാമഗ്രികൾ കൈകാര്യം ചെയ്യുമ്പോൾ ഉണ്ടാകാവുന്ന ബുദ്ധിമുട്ടുകളെക്കുറിച്ച് തുറന്ന ചർച്ചകൾ നടത്തുക, ഈ വിഷയവുമായി ബന്ധപ്പെട്ട ന്യൂസ് ലൈറ്ററുകൾ, ലഘുലേഖകൾ തുടങ്ങിയവ പ്രസിദ്ധീകരിക്കുക എന്നിങ്ങനെ നിരവധി പ്രവർത്തനങ്ങൾ ഈ സംഘടന നടത്തിവരുന്നു.

1962-ൽ അസ്സോസിയേഷൻ പെർഫോമിങ് ആർട്ട്സ് കളക്ഷൻസ്: ആൻ ഇന്റർനാഷണൽ ഹാൻഡ്ബുക്ക് എന്ന ഗ്രന്ഥം പ്രസിദ്ധീകരിച്ചു. മുപ്പത്തിയഞ്ചോളം രാഷ്ട്രങ്ങളിലെ ലൈബ്രേറിയൻ മാരിൽ നിന്ന് ശേഖരിച്ച വസ്തുതകളുടെ അടിസ്ഥാനത്തിലാണ് ഈ ഗ്രന്ഥം തയ്യാറാക്കപ്പെട്ടത്. ഇത് ഫ്രഞ്ചിലും ഇംഗ്ളീഷിലും പ്രസിദ്ധീകരിച്ചിരുന്നു. 1967-ൽ ഇതിന്റെ രണ്ടാം പതിപ്പായി പെർഫോമിങ് ആർട്ട്സ് ലൈബ്രറീസ് ആൻഡ് മ്യൂസിയംസ് ഒഫ് ദ് വേൾഡ് എന്ന ഗ്രന്ഥം പ്രസിദ്ധീകരിച്ചു.

അസ്സോസിയേഷൻ രണ്ട് വാർഷിക അവാർഡുകൾ ഏർപ്പെടു ത്തിയിട്ടുണ്ട്. തിയെറ്റർ രംഗത്തെ മികച്ച പ്രസിദ്ധീകരണത്തിന് ജോർജ് ഫ്രീഡ്ലി മെമ്മോറിയൽ അവാർഡും ടെലിവിഷൻ, സിനിമ തുടങ്ങിയ മേഖലകളെ ആസ്പദമാക്കിയുള്ള മികച്ച പ്രസിദ്ധീകരണത്തിന് തിയെറ്റർ ലൈബ്രറി അസ്സോസിയേഷൻ അവാർഡും നല്കുന്നു. യു.എസ്സിൽ പ്രസിദ്ധീകരിക്കുന്ന ഗ്രന്ഥങ്ങൾ മാത്രമാണ് അവാർഡിനു പരിഗണിക്കുന്നത്.


</doc>
<doc id="145239" url="https://ml.wikipedia.org/wiki?curid=145239" title="അനാസാസി">
അനാസാസി

വടക്കേ അമേരിക്കയിലെ അരിസോണ, ന്യൂ മെക്സിക്കോ, കോളറാഡോ, യൂട്ടാ എന്നീ സ്റ്റേറ്റുകൾ ഉൾപ്പെടുന്ന പ്രദേശങ്ങളിൽ, രണ്ടായിരം വർഷങ്ങൾക്കു മുമ്പ് നിലവിലിരുന്ന സംസ്കാരത്തിന് പുരാവസ്തുശാസ്ത്രജ്ഞർ നല്കുന്ന സംജ്ഞ. അനാസാസി എന്ന വാക്കിന്റെ അർഥം പ്രാചീനർ എന്നാണ്. ഈ സംസ്കാരത്തിന്റെ അവശിഷ്ടങ്ങൾ അരിസോണ, ന്യൂമെക്സിക്കോ, നെവാഡ, കോളറാഡോ, യൂട്ടാ എന്നിവിടങ്ങളിൽനിന്നും പുരാവസ്തു ഗവേഷകർ കണ്ടെടുത്തിട്ടുണ്ട്. കളിമൺപാത്രങ്ങൾ, പ്യൂബ്ളോസ് എന്നറിയപ്പെടുന്ന പരന്ന മേൽക്കൂരയുള്ള വസതികൾ എന്നിവയുടെ അവശിഷ്ടങ്ങൾ അക്കൂട്ടത്തിൽപ്പെടുന്നു. സാങ്കേതിക രീതിയിൽ ജലസംഭരണവും വിതരണവും നടത്തിയിരുന്നുവെന്നുള്ളതിന് മതിയായ തെളിവുകളും കിട്ടിയിട്ടുണ്ട്. അന്നത്തെ ജനങ്ങൾ ഉപയോഗിച്ചിരുന്ന കുട്ടകൾ, വസ്ത്രങ്ങൾ, തൂവലുകൾ, രോമക്കുപ്പായങ്ങൾ മുതലായവ കണ്ടുകിട്ടിയവയിൽപ്പെടുന്നു.
അനാസാസി അവശിഷ്ടങ്ങൾ

ഈ പ്രദേശങ്ങളിൽ ഭൂഗർഭഗവേഷകർ ഉത്ഖനനം ചെയ്തപ്പോൾ വളരെയധികം കുട്ടകൾ ആദ്യം കണ്ടെത്തി. പിന്നീടു കളിമൺപാത്രങ്ങളും കണ്ടെടുക്കുകയുണ്ടായി. തൻമൂലം അനാസാസിസംസ്കാരത്തിലെ ആദ്യഘട്ടത്തിലെ ജനങ്ങളെ കുട്ട നിർമാതാക്കൾ (Basket makers) എന്നും കല്ലുകൊണ്ട് ബലവത്തായ വസതികൾ നിർമിച്ചവരെ ശൈലശൃംഗവാസികൾ (cliff dwellers) എന്നും പറഞ്ഞുവന്നു. ഇവർ രണ്ടു വ്യത്യസ്ത ജനവിഭാഗങ്ങളാണെന്നായിരുന്നു, ആദ്യം വിശ്വസിച്ചിരുന്നത്. എന്നാൽ നരവംശശാസ്ത്രജ്ഞനായ സി.സി. സെല്ട്സർ (C.C.Seltzer) കുട്ടനിർമാതാക്കളും ശൈലശൃംഗവാസികളും ഒരേ വർഗത്തിൽപ്പെട്ടവരാണെന്നു സമർഥിച്ചു. ഇവരുടെ സംസ്കാരവും വർഗവും ഒന്നാണെന്ന അഭിപ്രായത്തിന് പരക്കെ അംഗീകാരം ലഭിച്ചിട്ടുണ്ട്.

700 മുതൽ 1100 വരെയുള്ള കാലഘട്ടത്തിൽ ഈ സംസ്കാരം പ്യൂബ്ളോ സംസ്കാരമായി മാറി. ഗൃഹനിർമ്മാണരീതി വളരെ വ്യത്യാസപ്പെട്ടു. കുട്ടികളുടെ ശിരസ്സിന്റെ രൂപം കൃത്രിമമായി ഭേദപ്പെടുത്തുക, കളിമൺപാത്രങ്ങൾ നിർമ്മിക്കുക, പരുത്തിവസ്ത്രങ്ങൾ നെയ്യുക തുടങ്ങിയവ ഈ കാലഘട്ടത്തിലെ സവിശേഷതകളാണ്. അടുത്ത രണ്ടു ശ.-ങ്ങളിൽ (1100-1300) അനാസാസിസംസ്കാരം അത്യുന്നതി പ്രാപിച്ചു. 'മഹത്തായ പ്യൂബ്ളോ കാലഘട്ട'മെന്ന് ഈ കാലയളവിനെ വിശേഷിപ്പിക്കുന്നു. ഈ കാലത്ത് പല നിലകളിലുള്ള ഗൃഹങ്ങൾ നിലവിൽ വന്നു. പരുത്തിവസ്ത്രനിർമ്മാണം അഭിവൃദ്ധിപ്പെട്ടു. കളിമൺപാത്രങ്ങളിൽ ചായപ്പണി നടത്തുന്ന സമ്പ്രദായം പ്രചരിച്ചു. ഈ സംസ്കാരാവശിഷ്ടങ്ങൾ യു.എസ്സിലെ ദേശീയസ്മാരക മന്ദിരങ്ങളിൽ സംരക്ഷിക്കപ്പെട്ടിട്ടുണ്ട്. വിവിധ സംസ്കാരങ്ങളുമായി സമ്പർക്കത്തിലായതോടെ അനാസാസി സംസ്കാരത്തിന് കോട്ടം തട്ടി.

കാലാന്തരത്തിൽ ഈ ജനത അവരുടെ വാസസ്ഥാനങ്ങൾ വിട്ട് അമേരിക്കയുടെ വിവിധ ഭാഗങ്ങളിൽ കുടിയേറിപ്പാർത്തു. വിവിധ സ്ഥലങ്ങളിലേക്കുള്ള കുടിയേറ്റക്കാല(1400-1501)ത്താണ് ആദ്യകാല സ്പെയിൻകാർ ഈ ജനവിഭാഗക്കാരെ കണ്ടുമുട്ടിയത്. മറ്റു പ്രദേശങ്ങളിൽ നിന്നുള്ള റെഡ് ഇന്ത്യൻമാർ അനാസാസിസംസ്കാരകേന്ദ്രങ്ങളിലേക്കു കടന്നുവന്നതോടുകൂടി, ഇവരുടെ കുടിയേറ്റത്തിന്റെ ആക്കം വർധിച്ചു. തൻമൂലം അനാസാസിസംസ്കാരത്തിൽപ്പെട്ട പ്യൂബ്ളോ ഗ്രാമങ്ങളുടെ എണ്ണം കുറഞ്ഞു. പ്യൂബ്ളോകളുടെ ജീവിതരീതിയുടെ അവശിഷ്ടങ്ങൾ ഹോപ്പി, സൂനി, അക്കോമ തുടങ്ങിയ റെഡ് ഇന്ത്യൻ ഗ്രാമങ്ങളിൽ കാണാം. നോ: പ്യൂബ്ളോ സംസ്കാരം, റെഡ് ഇന്ത്യൻസ്


</doc>
<doc id="145240" url="https://ml.wikipedia.org/wiki?curid=145240" title="ഡിസ്കവറി ചാനൽ">
ഡിസ്കവറി ചാനൽ

അമേരിക്കയിൽ നിന്നാരംഭിച്ച എഡ്യുക്കേഷണൽ ടെലിവിഷൻ നെറ്റ് വർക്ക്. 1985 ജൂൺ പതിനേഴിന് പ്രവർത്തനം ആരംഭിച്ചു. ജോൺ ഹെൻട്രിക്സ് ആണ് ഈ ചാനലിന് രൂപം നൽകിയത്. 1987-ൽ സോവിയറ്റ് ടെലിവിഷനെ സംബന്ധിച്ച് 66 മണിക്കൂർ സംപ്രേഷണം നടത്തി അമേരിക്കക്കാരായ പ്രേക്ഷകരെ ആകർഷിച്ചു. അതേവർഷം തന്നെ ജപ്പാനിൽ സംപ്രേഷണം നടത്തുന്നതിന് മിത്സുബിഷി കോർപ്പറേഷന് അനുവാദം നൽകി.

1990-ൽ ഡിസ്ക്കവറി ഇന്റർആക്ടീവ് ലൈബ്രറി ആരംഭിക്കുകയും 92-ൽ സ്കൂൾ വിദ്യാർഥികൾക്കു വേണ്ടി 'റെഡിസെറ്റ് ലേൺ' എന്ന പ്രോഗ്രാമിന്റെ സംപ്രേഷണം നടത്തുകയും ചെയ്തു. 1993-ൽ ഡിസ്കവറി ചാനലിൽ വന്ന ഡോക്യുമെന്ററി ഇൻ ദ് കമ്പനി ഒഫ് വെയിൽസ് സിഡിറോമിലാക്കി പുറത്തിറക്കി.

ഏഷ്യൻ മേഖലയ്ക്കുവേണ്ടിയുള്ള ഡിസ്ക്കവറി ചാനലിന്റെ ഒരു നെറ്റ് വർക്ക് 1994-ൽ ആരംഭിച്ചു. 95-ൽ ഇന്ത്യയ്ക്കുവേണ്ടി ഒരു പ്രത്യേക ചാനൽ ആരംഭിക്കുകയും ചെയ്തു. 1996-ൽ ആരംഭിച്ച ആനിമൽ പ്ലാനറ്റ് എന്ന ചാനൽ ഏറെ പ്രചാരം നേടി. രണ്ടു വർഷക്കാലംകൊണ്ടു നാലുകോടി വരിക്കാരെ നേടിയ ഈ ചാനൽ 98-ൽ ഏഷ്യയിലും സംപ്രേഷണം തുടങ്ങി. ഇതോടൊപ്പം തന്നെ ഡിസ്കവറി ഹെൽത്ത് ചാനലും വിങ്സ് ചാനലും ആരംഭിച്ചു.

വിയറ്റ്നാം യുദ്ധത്തെ സംബന്ധിച്ച് തയ്യാറാക്കിയ ഫിലിമിനു 1998-ലെ എമ്മി അവാർഡ് ഡിസ്കവറി ചാനലിന് ലഭിക്കുയുണ്ടായി. 99-ൽ ആനിമൽ പ്ലാനറ്റിന്റെ 24 മണിക്കൂർ സംപ്രേഷണം ഇന്ത്യയിലാരംഭിച്ചു. അതേവർഷം തന്നെ ഇന്റർനെറ്റ് പ്രേക്ഷകർക്കുവേണ്ടി വെബ് ടി.വിയുമായി കരാറുണ്ടാക്കി.

2000-ൽ സംപ്രേഷണം ചെയ്ത വാക്കിങ് വിത്ത് ദിനോസർ എന്ന മൂന്നു മണിക്കൂർ സ്പെഷ്യൽ പ്രോഗ്രാമിന് ഏറ്റവുമധികം പ്രേക്ഷകരെ ലഭിക്കുകയുണ്ടായി. വാച്ച് വിത്ത് ദ് വേൾഡ് ഇൻസൈഡ് ദ് സ്പേസ് സ്റ്റേഷൻ എന്ന പ്രോഗ്രാമിന്റെ സംപ്രേഷണവും ഈ വർഷം തന്നെയായിരുന്നു. ആനിമൽ പ്ലാനറ്റിലെ ആദ്യ സിനിമയായ റിട്രിവേഴ്സ് ഏറ്റവുമധികം പ്രേക്ഷകരെ നേടി.

'ഡിജിറ്റൽ ആനിമേഷൻ ആൻഡ് വിഷ്വൽ ഇഫക്റ്റീവ് ഫിഡിലിറ്റി യൂസ് സ്റ്റുഡിയോ' 2001-ൽ മോൺറിയോയിൽ ആരംഭിച്ചു. അമേരിക്കയിലെ ഏറ്റവും മികച്ച ആറു സ്ഥാപനങ്ങളിൽ ഒന്നായി ഫൊർച്യൂൺ മാഗസീൻ സർവേ 2002-ൽ തിരഞ്ഞെടുത്തത് ഡിസ്കവറി ചാനലിനെയാണ്.

ഇന്ത്യയിൽ സോണി ടി.വിയുമായി സഹകരിച്ച് പ്രവർത്തിക്കുവാൻ ഡിസ്കവറി ചാനൽ ഒരു കരാറിൽ ഏർപ്പെട്ടിട്ടുണ്ട്.


</doc>
<doc id="145241" url="https://ml.wikipedia.org/wiki?curid=145241" title="ജോർജ് ഫിലിപ്പ് ടെലിമാൻ">
ജോർജ് ഫിലിപ്പ് ടെലിമാൻ

ഒരു ജർമൻ സംഗീതജ്ഞനാണ് ജോർജ് ഫിലിപ്പ് ടെലിമാൻ. 

മാഗ്ഡേബർഗിൽ 1681 മാർച്ച് 14-ന് ജനിച്ചു. പറയത്തക്ക സംഗീതവിദ്യാഭ്യാസമൊന്നും ചെറുപ്പത്തിൽ ലഭിച്ചിരുന്നില്ല. പിന്നീട് എല്ലാം സ്വയം പഠിക്കുകയായിരുന്നു. 12-ാം വയസ്സിൽത്തന്നെ ഒരു ഓപ്പറ രചിച്ചു. 16-ാം വയസ്സിൽ ഹിൽഡെഷെയിമിലെ ഒരു പള്ളിയിൽ സംഗീതപ്രകടനനിർവഹണം നടത്തി. 1704-ൽ ഓർഗനിസ്റ്റാവുകയും യുവാക്കളുടെ ഒരു സംഘം (കൊളീജിയം മ്യൂസിക്കം) രൂപീകരിച്ച് തന്റെ സംഗീതപ്രവർത്തനങ്ങൾ കൂടുതൽ വ്യാപിപ്പിക്കുകയും ചെയ്തു. 1711 മുതൽ ഹാംബർഗിൽ സ്ഥിരതാമസമാക്കിക്കൊണ്ട് മുഴുവൻ സമയ സംഗീതസേവനത്തിലേർപ്പെട്ടു.

ടെലിമാൻ നാല്പതോളം ഓപ്പറകൾ രചിച്ചിട്ടുണ്ട്. അവയിൽ 21 എണ്ണം ലീപ്സിഗിനുവേണ്ടിയും 4 എണ്ണം റീസൻഫെൽസിനുവേണ്ടിയും ആയിരുന്നു. പന്ത്രണ്ടിലേറെ മോട്ടറ്റ് പരമ്പരകളും 44 പാഷനുകളും 32 ഇൻസ്റ്റലേഷൻ നമ്പറുകളും കൂടി ഇദ്ദേഹം രചിച്ചിട്ടുണ്ട്. ഇദ്ദേഹം രചിച്ച 14 വിവാഹഗാനങ്ങളും 12 മരണശുശ്രൂഷാഗാനങ്ങളും പ്രശസ്തങ്ങളായി. 600-ലേറെ ചേംബർ സംഗീതശകലങ്ങൾക്കും ടെലിമാൻ ജന്മം നൽകിയിട്ടുണ്ട്. പിംപിനോൺ തുടങ്ങി നിരവധി രചനകൾ പ്രസിദ്ധീകരിച്ചിട്ടുണ്ട്. സദാ ക്രിയോന്മുഖനായിരുന്ന ഇദ്ദേഹത്തിന്റെ ഓരോ രചനയും അവയുടെ സ്വച്ഛമായ പ്രവാഹഗതിയാൽ സവിശേഷ ശ്രദ്ധയാർജിച്ചവയായിരുന്നു. ജീവിച്ചിരുന്ന കാലഘട്ടത്തിൽ ബാക്കിനെക്കാളും പ്രസിദ്ധനായിരുന്നു ഇദ്ദേഹം. ഹാൻഡലിനും കീസർക്കുംശേഷം വിശ്വപ്രസിദ്ധനായ ഈ ജർമൻ സംഗീതജ്ഞൻ 1767 ജൂൺ 25-ന് അന്തരിച്ചു.


</doc>
<doc id="145242" url="https://ml.wikipedia.org/wiki?curid=145242" title="അബ്ഗാർ">
അബ്ഗാർ

മെസൊപ്പൊട്ടേമിയയിൽ എഡേസ ആസ്ഥാനമാക്കി ബി.സി. 136 മുതൽ എ.ഡി. 217 വരെ ഭരിച്ചിരുന്ന 29-ഓളം രാജാക്കന്മാരുടെ സ്ഥാനപ്പേരാണ് അബ്ഗാർ. ഇവരിൽ ഒരു രാജാവായ അബ്ഗാർ V ഉക്കമ (ബി.സി. 4-എ.ഡി. 50) കുഷ്ഠരോഗിയായിരുന്നുവെന്നും ഇദ്ദേഹം തന്നെ രക്ഷിക്കണമെന്നപേക്ഷിച്ച് യേശുക്രിസ്തുവിനു കത്തെഴുതിയെന്നും പറയപ്പെടുന്നു. ഈ കത്തും യേശുക്രിസ്തുവിന്റെ മറുപടിയും സിസേറിയയിലെ ചരിത്രകാരനും ദാർശനികനുമായ യൂസിബിയസ് (264-340) തന്റെ കൃതിയായ എക്ളീസിയാസ്റ്റിക്കൽ ഹിസ്റ്ററിയിൽ ഉദ്ധരിച്ചിട്ടുണ്ട്. കത്തനുസരിച്ച് ക്രിസ്തു ഒരു ശിഷ്യനെ എഡേസയിലേക്ക് അയച്ചുകൊടുക്കാമെന്ന് വാഗ്ദാനം ചെയ്തിരുന്നതായും ഐതിഹ്യമുണ്ട്.


</doc>
