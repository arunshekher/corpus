<doc id="159684" url="https://ml.wikipedia.org/wiki?curid=159684" title="യുണൈറ്റഡ് ന്യൂസ് ഓഫ് ഇന്ത്യ">
യുണൈറ്റഡ് ന്യൂസ് ഓഫ് ഇന്ത്യ

ഇന്ത്യയിലെ ഒരു പ്രമുഖ വാർത്താ ഏജർജിയാണ് യുണൈറ്റഡ് ന്യൂസ് ഓഫ് ഇന്ത്യ (യു.എൻ.ഐ). പ്രഥമ പ്രസ്സ് കമ്മീഷൻ റിപ്പോർട്ടിൽ രാജ്യത്ത് പ്രെസ്സ് ട്രസ്റ്റ് ഓഫ് ഇന്ത്യക്കൊപ്പം രണ്ടാമതൊരു വാർത്താ ഏജർസി തുടങ്ങുവാനുള്ള നിർദ്ദേശമുണ്ടായിരുന്നു. അതിന്റെ ഫലമായി 1959-ൽ റെജിസ്റ്റർ ചെയ്യുകയും 1961 മാർച്ച് 21-ന് പ്രവർത്തനം ആരംഭിക്കുകയും ചെയ്ത വാർത്താ ഏജൻസിയാണ് യുണൈറ്റഡ് ന്യൂസ് ഓഫ് ഇന്ത്യ. ന്യൂ ഡെൽഹിയാണ് ആസ്ഥാനം.

ഇന്ത്യക്ക് അകത്ത് 325‌-ഓളം റിപ്പോർട്ടർമാരും, ഇന്ത്യയ്ക്ക് പുറത്ത് പല രാജ്യങ്ങളിലായി 250-ഓളം വാർത്താപ്രതിനിധികളും യൂ.എൻ.ഐ ക്ക് ഉണ്ട്. ആന്തമാൻ നിക്കോബാർ ദ്വീപുസമൂഹങ്ങളിൽ ആദ്യമായി വാർത്താ പ്രതിനിധിയെ നിയമിച്ചത് യു.എൻ.ഐയാണ്. ലോകത്താകമാനം ആയിരത്തോളം മാദ്ധ്യമങ്ങൾ വാർത്തകൾക്കായി യു.എൻ.ഐയെ ആശ്രയിക്കുന്നുണ്ട്. 19-ഓളം അന്താരാഷ്ട്ര വാർത്താ ഏജൻസികളുമായി യു.എൻ.ഐ സഹകരിച്ച് പ്രവർത്തിക്കുന്നു. ഇംഗ്ലീഷ്, ഹിന്ദി, ഉറുദു എന്നീ ഭാഷകളിൽ യു.എൻ.ഐയുടെ സേവനം ലഭ്യമാണ്. ഹിന്ദി പതിപ്പ് "യൂണിവാർത്ത" 1982-ലും ഉറുദു പതിപ്പ് 1992-ലുമാണ് ആരഭിച്ചത്.

ആദ്യമായി ഇന്ത്യയിൽ സാമ്പത്തിക വാർത്താ സേവനങ്ങളും, സ്റ്റോക്ക് എക്സ്ചേഞ്ച്, ഫോട്ടോ സേവനങ്ങളും ആരംഭിച്ചതും യു.എൻ.ഐ ആണ്. 




</doc>
<doc id="159686" url="https://ml.wikipedia.org/wiki?curid=159686" title="വില്ലൂന്നി (മരം)">
വില്ലൂന്നി (മരം)

ഉത്തരേന്ത്യൻ സാൽവനങ്ങളിൽ ധാരാളമായി കണ്ടുവരുന്ന ചെറു മരമാണ് വില്ലൂന്നി. പശ്ചിമഘട്ടത്തിൽ 300 മീറ്ററിനു മുകളിലും കണ്ടുവരുന്നു.

ഇലകൾ ഏകാന്തര വിന്യാസത്തിൽ ക്രമീകരിച്ചിരിക്കുന്നു. ഇലകൾക്ക് പത്തുമുതൽ ഇരുപതു സെന്റീമീറ്റർ വരെ നീളവും അഞ്ചുമുതൽ എട്ടു സെന്റീമീറ്റർ വരെ വീതിയുമുണ്ട്. ഇലകളുടെ രണ്ടുവശത്തും രോമങ്ങൾ കാണപ്പെടുന്നു. മഞ്ഞനിറമുള്ള പൂവിൽ തവിട്ടുനിറത്തിലുള്ള പാടുകൾ ഉണ്ടായിരിക്കും. ഇരുപതിലേറെ കേസരങ്ങൾ ഉണ്ടായിരിക്കും. രണ്ടു മൂന്നു മാസങ്ങൾ കൊണ്ട് കായ് വിളയും.

ഇല ഒന്നിച്ചുപൊഴിക്കുന്ന ഈ മരങ്ങൾ ചെറിയ തണലിലും തണുപ്പിലും വരണ്ട കാലാവസ്ഥയിലും വളരും.

തടിക്കു കാതലില്ല. ഇതുകൊണ്ടു നിർമ്മിക്കുന്ന സാധനങ്ങൾക്ക് ആദ്യം പച്ചനിറവും പഴകുമ്പോൾ തവിട്ടുനിറവുമാകും. സാമാന്യം നല്ല ബലവും ഉറപ്പുമുണ്ട്. ഫർണീച്ചർ വീട് മുതലായവ നിർമ്മിക്കാൻ ഉപയോഗിക്കുന്നു.



</doc>
<doc id="159687" url="https://ml.wikipedia.org/wiki?curid=159687" title="വളമരുതൂർ">
വളമരുതൂർ

മലപ്പുറം ജില്ലയിലെ (കേരളം, ഇന്ത്യ) തിരൂർ താലൂക്കിൽ ഉൾപ്പെടുന്ന മംഗലം പഞ്ചായത്തിലെ ഒരു ഗ്രാമമാണ് വളമരുതൂർ. ഭാരതപ്പുഴയുടെ വടക്കെ തീരത്ത് സ്ഥിതിചെയ്യുന്ന
വളമരുതൂർ, പുരാതന വെട്ടത്തു നാട്ടുരാജ്യത്തിന്റെ ഭാഗമായിരുന്നു.

വെട്ടത്തു രാജാവിന്റെ ഭരണത്തിനുശേഷം കോഴിക്കോട് സാമൂതിരി ഈ വെട്ടത്തുനാട് അധീനത്തിലാക്കുകയും ഈ പ്രദേശം കോഴിക്കോടിനോട് ചേർക്കുകയും ചെയ്തു. മൈസൂർ സുൽത്താൻ ടിപ്പുവിന്റെ പടയോട്ടത്തെ തുടർന്ന് കുറച്ചു നാളുകൾ മൈസൂർ രാജ്യത്തിന്റെ ഭാഗമായും, അതിനുശേഷം ബ്രിട്ടീഷ് മലബാറിന്റെ ഭാഗമായും തുറർന്നിരുന്നു. 1956-ൽ കേരള സംസ്ഥാനത്തിന്റെ രൂപികരണത്തെ തുടർന്ന് സംസ്ഥനത്തിന്റെ ഭാഗമായി മാറി. ക്രി. വർഷം 2000-വരെ വെട്ടം ഗ്രാമപഞ്ചായത്തിന്റെ ഭാഗമായിരുന്ന വളമരൂതുരിനെ ആ വർഷം പുതിയതായി രൂപംകൊണ്ട മംഗലം പഞ്ചായത്തിലേക്ക് മാറ്റി ഉൾപ്പെടുത്തി. 

തീരദേശ മേഖലയായ വളമരുതൂർ തെങ്ങ്, നെല്ല്, വാഴ എന്നീ വൃക്ഷ-ലതാദികളാൽ സമ്പന്നമാണ്. നിളയുടെ തീരത്തു സ്ഥിതിചെയ്യുകയാൽ ധാരാളം കണ്ടൽകാടുകളും ഈ പ്രദേശത്തിനു ഹരിതശോഭയേകുന്നു.

മഹാകവി വള്ളത്തോൾ നാരായണമേനോൻ തന്റെ ബാല്യകാല ജീവിതം കഴിച്ചത് വളമരുതൂരിനടുത്തുള്ള മംഗലം തെക്കുമ്പാട് മനയിലാണ്.


</doc>
<doc id="159689" url="https://ml.wikipedia.org/wiki?curid=159689" title="ദ്വാപരയുഗം">
ദ്വാപരയുഗം

ഭാരതീയ വിശ്വാസമനുസരിച്ച് നാലു യുഗങ്ങളിൽ (ചതുർയുഗങ്ങൾ) മൂന്നാമത്തേതാണ് ദ്വാപരയുഗം. (ദ്വാ=രണ്ട് എന്നാണ് അർത്ഥം, മഹാവിഷ്ണുവിന്റെ രണ്ട് അവതാരങ്ങൾ ഈ യുഗത്തിലായിരുന്നു -- 1. ബലരാമൻ, 2. ശ്രീകൃഷ്ണൻ) ഈ യുഗത്തിന്റെ നാഥൻ ദ്വാപരനാണ് സങ്കല്പം. കൃതയുഗം, ത്രേതായുഗം, ദ്വാപരയുഗം, കലിയുഗം എന്നിവയാണ് ചതുർയുഗങ്ങൾ. 8,64,000 മനുഷ്യവർഷങ്ങൾ അതായത്, 2,400 ദിവ്യവർഷങ്ങൾ (ദേവ വർഷങ്ങൾ) ചേരുമ്പോഴാണ് ഈ യുഗത്തിന്റെ കാലയളവ് എത്തുന്നത്. ധർമത്തിനും അധർമത്തിനും ഈ രണ്ട് പാദങ്ങൾ വീതം ദ്വാപരയുഗത്തിലുണ്ടായിരിക്കും. സംശയത്തിന്റെ കാലഘട്ടമായി ഈ യുഗം അറിയപ്പെടുന്നു. കൃതയുഗത്തിലെയും, ത്രേതായുഗത്തിലെയും പോലെതന്നെയാണ് ദ്വാപരയുഗത്തിലും വർണാശ്രമ ധർമങ്ങൾ, വ്യവസ്ഥിതികൾ മുതലായവ. ഓരോ മന്വന്തരത്തിലെയും (എഴുപത്തിയൊന്ന് ചതുർയുഗങ്ങൾ അഥവാ മഹായുഗങ്ങൾ ചേരുന്നതാണ് ഒരു മന്വന്തരം). ദ്വാപരയുഗത്തിൽ മഹാവിഷ്ണുവിന്റെ അംശാവതാരമായി വ്യാസൻ അവതരിക്കുകയും വേദങ്ങൾ പകുക്കുകയും ഇതിഹാസപുരാണാദികൾ രചിക്കുകയും ചെയ്യുമെന്നാണ് ഹൈന്ദവ വിശ്വാസം. ദ്വാപരയുഗത്തിൽ നീതിന്യായങ്ങൾ തുലോം കുറഞ്ഞു പോയതായും ആ സ്ഥാനത്ത് അധർമ്മം നടമാടിയതായും രോഗങ്ങളും കഷ്ടതകളും മനുഷ്യർക്ക് കൃത, ത്രേതായുഗങ്ങളിലേതിനെക്കാൾ കൂടിയതായും പറയപ്പെടുന്നു. ഈ യുഗത്തിൽ മഹാവിഷ്ണു ധർമസംസ്ഥാപനത്തിനായി ശ്രീകൃഷ്ണനായി അവതരിച്ചു എന്ന് വിശ്വസിക്കുന്നു. ദ്വാപരയുഗത്തിൽ മനുഷ്യായുസ്സ് ഗണ്യമായി കുറഞ്ഞതായും കരുതുന്നു. മഹാഭാരതത്തിലാണ് യുഗങ്ങളെപ്പറ്റിയുള്ള വർണന കാണപ്പെടുന്നത്.

ജ്യോതിഷപരമായി, ഗ്രഹങ്ങൾക്കെല്ലാം 'ഭൂമിക്കുചുറ്റും' പൂർണസംഖ്യാപരിക്രമണങ്ങൾ നടത്താൻ ആവശ്യമായ കാലയളവാണ് ഒരു ചതുർയുഗം അഥവാ മഹായുഗം. 43,20,000 വർഷംവരുന്ന മഹായുഗത്തെ 4 തുല്യഭാഗങ്ങളായി കണക്കാക്കുന്ന രീതിയാണ് ആര്യഭടൻ സ്വീകരിച്ചത്. ഇതനുസരിച്ച് ഓരോ യുഗത്തിലും 10,80,000 വർഷംവീതം വരും. വർഷത്തിന്റെ നീളം 365 ദിവസം 6 മണിക്കൂർ 12 മിനിറ്റ് 35.56 സെക്കൻഡ് എന്നെടുത്താൽ (നിരയന വർഷം), പൂർണസംഖ്യാ സിവിൽ ദിനങ്ങൾ ഉൾക്കൊള്ളുന്ന ഏറ്റവും ചെറിയ കാലയളവാണ് ഒരു യുഗം എന്ന് 'ബയോട്ട്' എന്ന ചരിത്രകാരൻ കണക്കാക്കുന്നു. മഹാഭാരതത്തിലും സൂര്യസിദ്ധാന്തത്തിലും മഹായുഗത്തെ വിഭജിക്കുന്നത് 4:3:2:1 എന്ന അനുപാതത്തിലാണ്. അതനുസരിച്ച് കൃതയുഗം=17,28,000 വർഷവും, ത്രേതായുഗം= 12,96,000 വർഷവും, ദ്വാപരയുഗം= 8,64,000 വർഷവും, കലിയുഗം= 4,32,000 വർഷവും ആണ്.


</doc>
<doc id="159690" url="https://ml.wikipedia.org/wiki?curid=159690" title="ഇലമുളച്ചി">
ഇലമുളച്ചി

ഒരു ഉദ്യാനസസ്യമായി വളർത്തുന്ന ഒരു ഔഷധസസ്യമാണ് ഇലമുളച്ചി. . ഇതിന്റെ ഇലയുടെ അരികുകളിൽ നിന്നും പുതിയ ചെടികൾ ഉണ്ടാകുന്നതിനാലാണ് ഇതിനെ ഇലമുളച്ചി എന്നു വിളിക്കുന്നത്.


ശരാശരി 1 മീറ്റർ വരെ പൊക്കത്തിൽ വളരുന്ന ഒരു സസ്യമാണ് ഇലമുളച്ചി. ഇവയുടെ തണ്ടുകൾ തവിട്ടു നിറത്തിൽ കാണപ്പെടുന്നു. സമ്മുഖമായി ക്രമീകരിച്ചിരിക്കുന്ന ഇലകൾ തണ്ടുകളിൽ നിന്നും നീളമുള്ള ഇലഞെട്ടുകളിൽ ഉണ്ടാകുന്നു. ഇലകൾ മാംസളമായതും കടും പച്ച നിറത്തോടുകൂടിയതുമാണ്. തണ്ടിന്റെ അഗ്രങ്ങളിൽ പൂക്കൾ കുലകളായി ഉണ്ടാകുന്നു. വംശവർദ്ധനവ് സാധാരണയായി ഇലകളുടെ അരികുകളിൽ പൊട്ടിമുളയ്ക്കുന്ന തൈ ഉപയോഗിച്ചാണ് നടത്തപ്പെടുന്നത്.


</doc>
<doc id="159693" url="https://ml.wikipedia.org/wiki?curid=159693" title="ഐവാൻസ് ചൈൽഡ് ഹുഡ്">
ഐവാൻസ് ചൈൽഡ് ഹുഡ്

റഷ്യൻ സംവിധായകനായ ആന്ദ്രെ തർക്കോവ്സ്കി 1962 ൽ പുറത്തിറക്കിയ ചലചിത്രം. രണ്ടാം ലോകമഹായുദ്ധകാലത്തെ കഥയാണിത്. പന്ത്രണ്ട് വയസുകാരനായ ഐവാന്റെ ഓർമ്മകളിലൂടെയാണ് സിനിമ പുരോഗമിക്കുന്നത്.ആന്ദ്രേ തർകോവ്സ്കിയുടെ ആദ്യസിനിമയാണിത്.തികച്ചും അപ്രതീക്ഷിതമായിട്ടാണ് ആന്ദ്രേ ത?കോവ്‌സ്കി തന്റെ ആദ്യഫീച്ചർ ചിത്രം സം വിധാനം ചെയ്യുന്നത്.മുൻപ് തീരുമാനിച്ചുറപ്പിക്കപ്പെട്ട സം വിധായകൻ നീക്കം ചെയ്യപ്പെട്ടപ്പോൾ ആ ഒഴിവിലേക്ക് അദ്ദേഹം തികച്ചും അപ്രതീക്ഷിതമായി തിരഞ്ഞെടുക്കപ്പെടുകയായിരുന്നു.

രണ്ടാം ലോകമഹായുദ്ധത്തിലെ റഷ്യൻ ജനതയുടെ പ്രതിരോധത്തിന്റെ കഥ പറയുന്ന ,വ്‌ലാഡിമീർ ബോഗോമൊളേവിന്റെ 'ഐവാൻ' എന്ന കഥയെ ആസ്പദമാക്കി തിരക്കഥ രചിച്ചത് മിഖൈൽ പാപാവ ആണ്.

ഈ സിനിമയിൽ ഒരു പന്ത്രണ്ട് വയസ്സുകാരനാണ് നായകൻ-ഐവാൻ. യുദ്ധത്തിൽ നാസികളുടെ ആക്രമണത്തിൽ അമ്മയും അച്ഛനും കുഞ്ഞനുജത്തിയും കൊല്ലപ്പെട്ട അനാഥനാണവൻ.റഷ്യൻ പട്ടാളത്തിലെ ചില ഓഫീസർമാരാണ് അവന്റെ രക്ഷാകർത്താക്കൾ.കേണലായ ഗ്രിയാസ്നോവ് ഐവാന് പിത്രു തുല്യനാണ്. കിഴക്കൻ യുദ്ധ മുന്നണിയിൽ ജെർമൻ സഖ്യസേനയുമായി പൊരുതുകയാണവർ. ഐവാനെ പഠിപ്പിക്കാനയക്കാൻ അവർ ശ്രമിക്കുന്നുണ്ട്. പക്ഷേ ഐവാൻ പട്ടാളത്തോടൊപ്പം നാസികളോട് പൊരുതുവാനുള്ള തീരുമാനത്തിലാണ്. അവന്റെ പ്രായത്തിന്റെയും മെലിഞ്ഞുണങ്ങിയ ശരീര പ്രക്രുതത്തിന്റെയും ആനുകൂല്യമുപയോഗിച്ച്- ശത്രുപാളയത്തിൽ നുഴഞ്ഞ്കയറി രഹസ്യങ്ങൾ ചോർത്തുന്ന ചാരപ്പണി ചെയ്യുകയാണവൻ.

അവിശ്വസനീയമാം വിധം കെടുതികൾക്കും നാശനഷ്ടങ്ങൾക്കും കാരണമായ ലക്ഷക്കണക്കിനു മനുഷ്യർ മരിക്കുന്നതിനും അനാഥരാകുന്നതിനും കാരണമായ മഹായുദ്ധം ഒറ്റ യുദ്ധരംഗം പോലുമില്ലാതെയാണ് ഈ സിനിമയിൽ അവതരിപ്പിക്കപ്പെടുന്നത്.ശാന്തവും ലളിതവും ആഹ്ലാദകരവുമായ ഒരു കുട്ടിക്കാലം ഐവാനും ഉണ്ടാ യിരുന്നു.തന്റെ കുട്ടിക്കാലവും ആത്യന്തികമായി സ്വന്തം ജീവിതം തന്നെയും അപഹരിക്കപ്പെട്ടതിന്റെ വേദനയിൽ യുദ്ധമുഖത്തു നിന്നുള്ള ഐവാന്റെ സ്വപ്നങ്ങൾ,ഓർമ്മകൾ,യുദ്ധം തരിപ്പണമാക്കിയ നിഷ്കളങ്കരായ കുട്ടികളുടെ ലോകവും തമ്മിലുള്ള വൈരുദ്ധ്യം ഇവയിലാണ് സിനിമ ഊന്നുന്നത്.

തർക്കോവ്‌സ്കിയുടെ സിനിമകളിൽ ഏറ്റവും പ്രദർശനവിജയം നേടിയത് ഐവാൻസ് ചൈൽഡ് ഹുഡ് ആണ്.എന്നാൽ തർക്കോവ്‌സ്കി ഈ ചിത്രത്തിന്റെ കാര്യത്തിൽ പൂർണത്യപ്തൻ ആയിരുന്നില്ല.

ധാരാളം ചലച്ചിത്രകാരന്മാരും ബുദ്ധിജീവികളും ഈ സിനിമയെ പ്രകീർത്തിച്ച് എഴുതിയിട്ടു്.ഇറ്റാലിയൻ പത്രമായ ഘ'ഡിശമേ യിൽ എഴുതിയ ലേഖനത്തിൽ ഴാങ് പോൾ സാർത്ര് പറയുന്നു,അദ്ദേഹം കണ്ടത്തിൽ വച്ചേറ്റവും മനോഹരമായ സിനിമ ഐവാൻസ് ചൈൽഡ് ഹുഡ് ആണെന്ന്.

വിഖ്യാത ചലച്ചിത്രകാരൻ ഇംഗ്മർ ബർഗ്മാൻ ഈ സിനിമയെ കുറിച്ച് ഇങ്ങനെ പറയുന്നു:
തർക്കോവ്‌സ്കിയുടെ ആദ്യചിത്രത്തെ ഞാൻ കത്തെിയത് ഒരു അത്ഭുതം പോലെയായിരുന്നു.താക്കോൽ എനിക്കു നൽകപ്പെട്ടിട്ടില്ലാത്ത ഒരു മുറിയുടെ മുന്നിൽ ഞാൻ നിൽക്കുകയാണ് എന്ന് ഞാൻ പെട്ടെന്ന് മനസ്സിലാക്കി.തർക്കോവ്‌സ്കി സ്വതന്ത്രമായും സുഖകരമായും ചലിച്ചിരുന്ന അത് ഞാൻ പലപ്പോഴും കയറണം എന്നാഗ്രഹിച്ചിരുന്ന മുറിയായിരുന്നു. `

ഒട്ടേറെ അവാർഡുകൾ നേടി ഈ സിനിമ.അന്താരാഷ്ട്രതലത്തിൽ ഒട്ടേറേ പ്രശംസ നേടി തർകോവ്‌സ്കി ഈ ചിത്രത്തിലൂടെ.



</doc>
<doc id="159696" url="https://ml.wikipedia.org/wiki?curid=159696" title="കടുവാ സംരക്ഷണ പദ്ധതി">
കടുവാ സംരക്ഷണ പദ്ധതി

കടുവകളെ വംശനാശത്തിൽ നിന്നും സംരക്ഷിക്കുന്നതിനായി 1973 ആരംഭിച്ച പദ്ധതിയാണ് കടുവാ സംരക്ഷണ പദ്ധതി(ഇംഗ്ലീഷ്: Project Tiger, മറാഠി: व्याघ्रप्रकल्प). ഉത്തരാഖണ്ഡിലെ ജിം കോർബെറ്റ് ദേശീയോദ്യാനത്തിൽ ഏപ്രിൽ ഒന്നിനാണ് പദ്ധതി ആരംഭിച്ചത്. നിലവിൽ 28 സംസ്ഥാനങ്ങളിലായി 17 കടുവാ സംരക്ഷണ കേന്ദ്രങ്ങളുണ്ട് (Tiger Reserves). രാജ്യത്തെ കടുവാ സംരക്ഷണ കേന്ദ്രങ്ങളുടെയെല്ലാം കൂടി വിസ്തീർണ്ണം 37,761ചതുരശ്ര കിലോമീറ്റർ വരും. ആന്ധ്രാപ്രദേശിലെ നാഗാർജ്ജുൻ സാഗർ ടൈഗർ റിസർവാണ് ഇന്ത്യയിലെ ഏറ്റവും വലിയ കടുവാ സംരക്ഷണ കേന്ദ്രം. ഏറ്റവും ചെറുത് മഹാരാഷ്ട്രയിലെ പെഞ്ചും ആണ്.

മാതൃഭൂമി ഇയർബുക്ക് പ്ലസ് 2010, പേജ് നം: 320
Pench Tiger Reserve is in Madhya Pradesh.

കടുവാ സംരക്ഷണ പദ്ധതിയുടെ ഔദ്യോഗിക വെബ്‌സൈറ്റ്


</doc>
<doc id="159704" url="https://ml.wikipedia.org/wiki?curid=159704" title="ത്രേതായുഗം">
ത്രേതായുഗം

ഭാരതീയ വിശ്വാസമനുസരിച്ച് നാലു യുഗങ്ങളിൽ (ചതുർയുഗങ്ങൾ) രണ്ടാമത്തേതാണ് ത്രേതായുഗം. (തൃ=മൂന്ന് എന്നാണ് അർത്ഥം, മഹാവിഷ്ണുവിന്റെ മൂന്ന് അവതാരങ്ങൾ ഈ യുഗത്തിലായിരുന്നു -- 1. വാമനൻ, 2. പരശുരാമൻ, 3. ശ്രീരാമൻ). കൃതയുഗം, ത്രേതായുഗം, ദ്വാപരയുഗം, കലിയുഗം എന്നിവയാണ് ചതുർയുഗങ്ങൾ. 1,296,000 മനുഷ്യവർഷങ്ങൾ അതായത്, 3,600 ദിവ്യവർഷങ്ങൾ (ദേവ വർഷങ്ങൾ) ചേരുമ്പോഴാണ് ഈ യുഗത്തിന്റെ കാലയളവ് എത്തുന്നത്. ധർമത്തിനും അധർമത്തിനും ഈ മൂന്നു പാദങ്ങൾ വീതം ത്രേതായുഗത്തിലുണ്ടായിരിക്കും. പുരുഷനിൽ യൗവനം എപ്രകാരമാണോ അപ്രകാരമാണ് ലോകത്തിൽ ത്രേതായുഗം എന്ന് പറയുന്നു. കൃതയുഗം ബാല്യവും, ദ്വാപരം അതിന്റെ വാർദ്ധക്യവും, കലി രോഗാവസ്ഥയായും പറയുന്നു.

പുരുഷസ്യ ഗർഭാധാനം, യഥാ കൃതയുശ്യമവം ബാല്യം,
യഥാ ത്രേതാ തഥാ യൗവനം, യഥാദ്വോപരസ്തഥാ സ്ഥാ
വിര്യം, യഥാ കലീരേവമാതൂര്യം, യഥാ യുഗാന്തരസ്തോ
ഥാ മരണം ഇത്യേവമേതേനാനുമാന്നാനുക്താനാമപി
ലോകപുരുഷയോരവയവ വിശേഷാണാമഗ്നിവേശ! സാ
മാന്യം വിദ്യാൽ ഇതി.

ലോഹയുഗത്തിനും മുമ്പ് ശിലായുഗത്തിൽ ആയിരുന്നു ത്രേതായുഗം എന്ന് കരുതുന്നുവെങ്കിലും, ശാസ്ത്രം അതിനോട് പൂർണ്ണമായും യോജിക്കുന്നില്ല. മറ്റുയുഗങ്ങളിലേതു പോലെതന്നെ ത്രേതായുഗത്തിലും വർണാശ്രമ ധർമങ്ങൾ, വ്യവസ്ഥിതികൾ മുതലായവ ഉണ്ടായിരുന്നതായി ഹൈന്ദവപുരാണങ്ങൾ സാക്ഷ്യം പറയുന്നു. ത്രേതായുഗത്തിൽ മഹാവിഷ്ണു രാമനായി ജനിച്ചുവെന്നും ധർമസംസ്ഥാപനം നടത്തിയെന്നും ഹൈന്ദവപുരാണേതിഹാസങ്ങൾ പറയുന്നു. ദ്വാപരയുഗത്തിൽ മനുഷ്യായുസ്സ് ഗണ്യമായി കുറഞ്ഞതായും കരുതുന്നു. മഹാഭാരതത്തിലാണ് യുഗങ്ങളെപ്പറ്റിയുള്ള വർണന കാണപ്പെടുന്നത്.


</doc>
<doc id="159708" url="https://ml.wikipedia.org/wiki?curid=159708" title="സൗണ്ട്സ് ഓഫ് സാന്റ്">
സൗണ്ട്സ് ഓഫ് സാന്റ്

മറിയോൺ ഹാൻസെൽ സംവിധാനം ചെയ്തു ബെൽജിയം ഫ്രാൻസ് സംയുക്ത സംരംഭമായി 2006 ൽ പുറത്തിറക്കിയ സിനിമയാണ് സൗണ്ട്സ് ഓഫ് സാന്റ്. കടുത്ത വരൾച്ചയിലായ ആഫ്രിക്കൻ ഗ്രാമത്തിൽനിന്ന് വെള്ളമുള്ള ഭൂപ്രദേശങ്ങൾ തേടി മറ്റുള്ള ഗ്രാമീണർക്കൊപ്പം റാഹ്നയും കുടുംബവും നടത്തുന്ന അനിശ്ചിതമായ യാത്രയേക്കുറിച്ചാണ് സിനിമ


</doc>
<doc id="159709" url="https://ml.wikipedia.org/wiki?curid=159709" title="എ സ്റ്റെപ് ഇൻ റ്റു ദ ഡർക്ക്നെസ്സ്">
എ സ്റ്റെപ് ഇൻ റ്റു ദ ഡർക്ക്നെസ്സ്

അറ്റിൽ ഇനാക് സംവിധാനം ചെയ്ത തുർക്കിഷ് സിനിമ. 2009-ൽ പുറത്തിറങ്ങി. അങ്കാറ ഫിലിംഫെസ്റ്റിവലിലും ടിബുറോൺ അന്താരാഷ്ട്ര ചലചിത്രോത്സവത്തിലും അഡാണ ചലചിത്രോത്സവത്തിലും പുരസ്കാരങ്ങൾ നേടി.

വടക്കൻ ഇറഖിലെ വിദൂര ഗ്രാമത്തിൽ ഒരു രാത്രി അമേരിക്കൻ പട്ടാളം റൈഡ് നടത്തുന്നു. സകലരേയും വെടിവെച്ച് കൊല്ലുന്നു. സെന്നെറ്റ് എന്ന തുർക്ക്മെൻ പെൺകുട്ടി മാത്രം ബാക്കിയാവുന്നു. അവൾക്കിനി ഈ ഭൂമിയിൽ ബന്ധുവായി ബാക്കിയുള്ളത് സഹോദരൻ മാത്രം. അവൻ കച്ചവടത്തിനായി കിർക്കുക്കിലാണുള്ളത്.അവനെ തേടി അവൾ യാത്ര ആരംഭിക്കുന്നു.ദുരിതപൂർണ്ണമായ യാത്രക്കൊടുവിൽ കിർക്കുക്കിലെത്തിയ അവൾ ബോംബാക്രമണത്തിൽ സാരമായി പരിക്കേറ്റ സഹോദരനെ തുർക്കിയിലെവിടെയോ ഉള്ള ആശുപത്രിയിലേക്ക് മാറ്റി എന്ന വിവരമറിയുന്നു.അതിർത്തി കടക്കാൻ കള്ളക്കടത്തുകാർക്കൊപ്പം ശ്രമിക്കുന്ന അവളെ അവരിലൊരാൾ ബലാത്സംഗം ചെയ്യുന്നു. ജീവിതമവസാനിപ്പിക്കാൻ ശ്രമിക്കുന്ന സെന്നെറ്റിനെ മത തീവ്രവാദികളായ രണ്ട് ചെറുപ്പക്കാർ രക്ഷപ്പെടുത്തി ഗൂഢോദ്വേശത്തോടെ തുർക്കിയിൽ എത്തിക്കുന്നു.അവളുടെ സഹോദരൻ മരിച്ചുപോയെന്നു വിശ്വസിപ്പിച്ച്-(യഥാർത്ഥത്തിൽ അയാൾ ആശുപത്രിയിൽ സുഖം പ്രാപിക്കുകയായിരുന്നു) ചാവേറാകാനുള്ള മാനസികാവസ്ഥയിലേക്കവളെ മാറ്റുന്നു.ശരീരത്തിൽ ബോംബ് കെട്ടിവെച്ച് ചാവേറായി അമേരിക്കൻ കോൺസുലേറ്റിലേക്ക് നടക്കുന്ന അവൾക്ക് അവസാനം മാനസാന്തരമുണ്ടാകുന്നിടത്താണ് സിനിമ അവസാനിക്കുന്നത്.




</doc>
<doc id="159710" url="https://ml.wikipedia.org/wiki?curid=159710" title="ജെർമൽ">
ജെർമൽ

പ്രധാന കഥാപാത്രം ജയ എന്ന പന്ത്രണ്ടുവയസ്സുകാരനാണ്.അമ്മയുടെ മരണശേഷം ആരുമില്ലാതായ അവൻ അച്ഛനെത്തേടിപ്പോകുകയാണ്.അച്ഛൻ ജോഹർ നടുക്കടലിൽ മീൻപ്പിടുത്തത്തിനായി മരത്തടികൾക്ക് മുകളിൽ ഉയർത്തി നിർത്തിയ ഫിഷിങ് പ്ലാറ്റ്ഫോമി(ജെർമൽ)ന്റെ മേൽനോട്ടക്കാരനാണ്.തന്റെ ഇരുണ്ട ഭൂതകാലം വെളിവാകുമെന്ന ഭയത്താൽ ജോഹർ ജയയെ മകനായി അംഗീകരിക്കുന്നില്ല.മീൻപ്പിടുത്തക്കാർക്കൊപ്പം കഠിനമായ ജോലിയിലേർപ്പ്ടുന്ന ജയ അവരുടെ അവഹേളനങ്ങൾക്കും വിധേയനാകുന്നുണ്ട്. ഒടുവിൽ ഭൂതകാലം പരസ്പരം അവഗണിക്കാനാകാത്തവിധം എത്ര ദ്യഢമായി തങ്ങളെ ഇരുവരേയും ബന്ധിപ്പിച്ചിരിക്കുന്നു എന്നവർ തിരിച്ചറിയുന്നു.


</doc>
<doc id="159714" url="https://ml.wikipedia.org/wiki?curid=159714" title="കൃതയുഗം">
കൃതയുഗം

ഭാരതീയ വിശ്വാസമനുസരിച്ച് നാലു യുഗങ്ങളിൽ (ചതുർയുഗങ്ങൾ) ആദ്യത്തേതാണ് കൃതയുഗം. (കൃത=നാല് എന്നാണ് അർത്ഥം, മഹാവിഷ്ണുവിന്റെ നാല് അവതാരങ്ങൾ ഈ യുഗത്തിലായിരുന്നു -- 1. മത്സ്യം, 2. കൂർമ്മം, 3. വരാഹം), 4. നരസിംഹം. കൃതയുഗം, ത്രേതായുഗം, ദ്വാപരയുഗം, കലിയുഗം എന്നിവയാണ് ചതുർയുഗങ്ങൾ. 1,728,000 മനുഷ്യവർഷങ്ങൾ അതായത്, 4,800 ദിവ്യവർഷങ്ങൾ (ദേവ വർഷങ്ങൾ) ചേരുമ്പോഴാണ് ഈ യുഗത്തിന്റെ കാലയളവ് എത്തുന്നത്. ധർമത്തിനും അധർമത്തിനുമായി ഈ നാലു പാദങ്ങൾ വീതം കൃതയുഗത്തിലുണ്ടായിരിക്കും. ഹൈന്ദവപുരാണങ്ങൾ കൃതയുഗത്തിനെ പുരുഷായുസ്സിലെ ബാല്യാവസ്ഥയോടാണ് ഉപമിച്ചിരിക്കുന്നു.

കൃതയുഗത്തിന്റെ മറ്റൊരു പേരാണ് സത്യയുഗം. ആദ്യയുഗമായ കൃതയുഗം ആരംഭിച്ചത് വൈശാഖമാസത്തിലെ ശുക്ലപക്ഷ തൃതീയ നാളിലായിരുന്നു. ഹൈന്ദവർ അന്നെ ദിവസമാണ് അക്ഷയതൃതീയ ആഘോഷിക്കുന്നത്. യുഗപ്പിറവിദിനമായി അക്ഷയതൃതീയ ആഘോഷിക്കുന്നതിന്റെ പൊരുളിതാണ്. കൃതയുഗം സത്യത്തിന്റെയും ധർമത്തിന്റെയും യുഗമാണ്. കൃതയുഗത്തിനുശേഷം സത്യവും ധർമ്മവും കുറഞ്ഞു വരുകയും, ഓരോ യുഗം കഴിയുന്തോറും അധർമം പെരുകി വരുമെന്നും അത്‌ ഇല്ലാതാക്കാൻ അവതാരങ്ങൾ പിറവിയെടുക്കും എന്നും പുരാണങ്ങൾ പറയുന്നു. ആദ്യ യുഗമായ സത്യയുഗത്തിൽ മനുഷ്യരെല്ലാം സമ്പൂർണമായി ധാർമികരായിരിന്നു എന്നു വിശ്വസിക്കുന്നു.


</doc>
<doc id="159718" url="https://ml.wikipedia.org/wiki?curid=159718" title="കലിയുഗം">
കലിയുഗം

ഭാരതീയ വിശ്വാസമനുസരിച്ച് നാലു യുഗങ്ങളിൽ (ചതുർയുഗങ്ങൾ) അവസാനത്തേതാണ് കലിയുഗം. ഈ യുഗത്തിന്റെ നാഥൻ കലിയെന്നാണ് സങ്കല്പം. (ക=ഒന്ന് എന്നാണ് അർത്ഥം,കലി മഹാവിഷ്ണുവിന്റെ എതിർ മൂർത്തിയാണ്, കലിയെ പുരാണങ്ങളിൽ അസുരനായാണ് പരാമർശിച്ചിട്ടുളളത്. മഹാവിഷ്ണുവിന്റെ പത്തവതാരങ്ങളിൽ അവസാനത്തേതായ [കൽക്കി] ഈ യുഗത്തിലാണ് അവതാരം എടുക്കുന്നതെന്നു വിശ്വസിക്കുന്നു. കൃതയുഗം, ത്രേതായുഗം, ദ്വാപരയുഗം, കലിയുഗം എന്നിവയാണ് ചതുർയുഗങ്ങൾ. 432,000 മനുഷ്യവർഷങ്ങൾ അതായത്, 1,200 ദിവ്യവർഷങ്ങൾ (ദേവ വർഷങ്ങൾ) ചേരുമ്പോഴാണ് ഈ യുഗത്തിന്റെ കാലയളവ് എത്തുന്നത്. ധർമത്തിന് ഒരു പാദവും അധർമ്മത്തിന് മൂന്നു പാദവുമാണ് കലിയുഗത്തിലുണ്ടായിരിക്കുകയുള്ളു. ചതുർയുഗങ്ങളിലെ അവസാനത്തെ ഈ യുഗത്തിനെ ഹൈന്ദവപുരാണങ്ങൾ ഉപമിച്ചിരിക്കുന്നത് പുരുഷായുസ്സിലെ രോഗാവസ്ഥയോടാണ്.

ഹൈന്ദവ വിശ്വാസപ്രകാരം ഇപ്പോൾ നടന്നു കൊണ്ടിരിക്കുന്നത് കലിയുഗം ആണ്. കലിയുഗം ആരംഭിച്ചിട്ടു അയ്യായിരത്തിലേറെ വർഷങ്ങൾ കഴിഞ്ഞുവെന്നു കരുതുന്നു. (കലിവർഷം 3102-ലാണ്‌ ക്രിസ്തുവർഷം ആരംഭിച്ചത്). മഹാഭാരതത്തിലും, ഭാഗവതത്തിലും കലിയുഗ വർണ്ണന വിശദികരിക്കുന്നുണ്ട്. ശ്രീകൃഷ്ണന്റെ സ്വാർഗ്ഗാരോഹണത്തിനുശേഷമാണ് കലിയുഗം തുടങ്ങിയത് എന്ന് മഹാഭാരതത്തിൽ മുസലപർവ്വത്തിൽ പറയുന്നു. 

മഹാഭാരതത്തിലെ ദുര്യോധനൻ കലിയുഗത്തിന്റെ അവതാരമായിരുന്നു . അതുകൊണ്ടാണ് അയാൾ അത്യധികം കോപിഷ്ഠനായി കാണപ്പെട്ടത് . കലിയുഗത്തിൽ പാപത്തിന്റെ പ്രവർത്തനമാണ് ലോകത്തിൽ കൂടുതലായി നടക്കുന്നത് . "തനയനെ ജനകൻ തിന്നും ; ജനകനെ തനയൻ തിന്നും " എന്നാണു കലിയുഗത്തിലെ സ്ഥിതിയെക്കുറിച്ചു മുനിമാർ പാടിയത് .ലോകത്താകമാനം കലിയുടെ പ്രേരണയാൽ അധർമ്മം നടനമാടും . സത്യത്തിനു വിലയുണ്ടാകില്ല . സ്ത്രീകൾ പുരുഷന്മാരെക്കാളും പ്രബലകളാകും . "പിടക്കോഴി കൂവുന്ന കാലം" എന്നും കലിയുഗത്തെക്കുറിച്ചു പൗരാണികർ പാടിയിരുന്നു . മനുഷ്യന്റെ ധർമ്മബോധം കുറയും . പണത്തിനു മാത്രമാകും പ്രസക്തി . പണത്തിനു വേണ്ടി മനുഷ്യൻ എന്ത് ക്രൂരതയും ചെയ്യും . പട്ടിണിയും അപകടങ്ങളും പ്രകൃതിക്ഷോഭങ്ങളും കലിയുഗത്തിൽ കൂടുതലായി നടക്കും .


</doc>
<doc id="159727" url="https://ml.wikipedia.org/wiki?curid=159727" title="എ ഫ്ലൈ ഇൻ ദ ആഷസ്">
എ ഫ്ലൈ ഇൻ ദ ആഷസ്

ഗാബ്രിയേല ഡേവിസ് സംവിധാനം ചെയ്ത് 2009 ൽ പുറത്തിറക്കിയ അർജെന്റീനിയൻ സിനിമ. 
ദാരിദ്രത്തിൽ നിന്നും കരകയറാനായി അർജെന്റീനയിലെ വടക്കു കിഴക്കൻ പ്രദേശത്തിലെ ഗ്രാമത്തിൽ നിന്നും ജോലിതേടി ബ്യൂണസ് അയേഴ്സിലേക്ക് ഒരു ദല്ലാൾക്കൊപ്പം യാത്ര പുറപ്പെടുകയാണ് സുഹ്രുത്തുക്കളായ നാൻസിയും പാറ്റോയും.ഈ കൌമാരക്കാരുടെ കഥയാണ് ഗാബ്രിയേല ഡേവിസ് സംവിധാനം ചെയ്ത എ ഫ്ലൈ ഇൻ ദ ആഷസ് .ഇവർ ചെന്നെത്തുന്നത് പെൺ വാണിഭ സംഘത്തിലും. മുതിർന്നവളായ നാൻസി പക്ഷേ കുട്ടിക്കളി മാറത്തവളും പാറ്റോയെ പിരിഞ്ഞിരിക്കാന്നാവാത്തവിധം അടുപ്പം സൂക്ഷിക്കുന്നവളുമാണ്. സാഹചര്യങ്ങളോടിണങ്ങി വേശ്യാവ്യത്തിക്ക് അവൾ സമ്മതിക്കുന്നു.ഇടപാടുകാരിലാരെങ്കിലും തങ്ങളെ സഹായിക്കുമെന്നാണവളുടെ വിശ്വാസം.പാറ്റോ പൊരുതിനിൽക്കുന്നു. എല്ലാ പീഡനങ്ങളും സഹിച്ച്...പാറ്റോയെ കൊന്നുകളയാനാണ് സംഘത്തിന്റെ തീരുമാനമെന്നറിഞ്ഞ നാൻസി അവിടെ നിന്ന് രക്ഷപ്പെട്ട് പോലീസിൽ വിവരമറിയിക്കുന്നു.


</doc>
<doc id="159731" url="https://ml.wikipedia.org/wiki?curid=159731" title="ട്രൂ നൂൺ">
ട്രൂ നൂൺ

ട്രൂ നൂൺനോസിർ സൈദോവ സംവിധാനംചെയ്ത 2009 ലെ താജിക്കിസ്ഥാൻ സിനിമ.

അതിർത്തി ഗ്രാമത്തിലെ സുന്ദരിയായ പെൺകുട്ടിയാണ് നിലൂഫർ. അവിടത്തെ കുന്നിൻ മുകളിൽ പഴയ സോവിയറ്റ് റിപ്പബ്ലിക് കാലത്തേ സ്ഥാപിച്ചിരുന്ന കാലാവസ്ഥാകേന്ദ്രത്തിലെ മേൽനോട്ടക്കാരനാണ് റഷ്യക്കാരൻ വ്രുദ്ധന്റെ സഹായിയാണവൾ. അവൾ കാലാവസ്ഥ ഉപകരണങ്ങൾ ഉപയോഗിക്കാനും,വിവരങ്ങൾ രേഖപ്പെടുത്താനും സ്വയം പഠിച്ചെടുത്തിരുന്നു.ചാർജ്ജ് കൈമാറാൻ പകരക്കാരൻ വരാത്തതിനാൽ റഷ്യയിലെ കുടുംബത്തെ പിരിഞ്ഞ് എത്രയോ വർഷമായി കുടുങ്ങിപ്പൊയിരിക്കുകയാണ് വ്യദ്ധൻ. തപാലും നിലച്ചിട്ട് മാസങ്ങളേറെയായി.വയർലെസ്സ് സെറ്റിലാണെങ്കിൽ മറുപടിയൊന്നുമില്ല.നിലൂഫറിനെ ചാർജ്ജ് ഏൽ‌പ്പിച്ച് സ്ഥലം വിടാനുള്ള ഒരുക്കത്തിലാണയാൾ. അവളുടെ വിവാഹം കഴിയുന്നതുവരെ മാത്രം അവിടെ തങ്ങാനണ് തീരുമാനം.തൊട്ടടുത്ത ഗ്രാമത്തിലെ അസീസുമായുള്ള അവളുടെ വിവാഹ നിശ്ചയദിവസം -പെടുന്നനെ പുതിയ ഏതോ ഉടമ്പടി പ്രകാരം അതിർത്തി പുനർനിർണ്ണയിച്ച് - ഗ്രാമങ്ങൾക്ക് നടുവിലൂടെ പട്ടാളം മുള്ളുകമ്പിവേലി പണിതു. അക്കാലമത്രയും ഒന്നിച്ചു ജീവിച്ചവർ രണ്ട് രാജ്യങ്ങളിലായി..കമ്പിവേലിക്ക് അപ്പുറവും ഇപ്പുറവും കുട്ടികളെ ഇരുത്തി ക്ലാസ്സെടുക്കുന്ന ഒരു സീനുണ്ട് ഈ സിനിമയിൽ.വധുവും വരനും അപ്പുറവും ഇപ്പുറവും...മൈനുകൾ പാകിയ അതിർത്തി മുറിച്ചു കടന്ന് ആ പ്രണയിനികൾക്ക് ഒത്തുചേരാൻ വഴിയൊരുക്കുന്നത് റഷ്യൻ വ്രിദ്ധനാണ്.അതിനയാൾക്ക് സ്വന്തം ജീവൻ പകരം നൽകേണ്ടിവന്നു.
കേരളത്തിന്റെ അന്തർദ്ദേശീയ ചലച്ചിത്രോത്സവം പ്രേക്ഷകർ തിരഞ്ഞെടുത്ത മികച്ച ചിത്രത്തിനുള്ള രജതചകോരം ട്രൂ നൂൺ എന്ന ചിത്രത്തിനു ലഭിച്ചു. 


</doc>
<doc id="159734" url="https://ml.wikipedia.org/wiki?curid=159734" title="ദി കോൾ ഓഫ് ദി വൈൽഡ്">
ദി കോൾ ഓഫ് ദി വൈൽഡ്

നൂറിലേറെ വർഷങ്ങൾക്കു മുൻപ്‌ പതിനഞ്ചു ലക്ഷത്തിലേറെ കോപ്പികൾ വിറ്റുപോയ ഒരു ഗ്രന്ഥമാണ് കാടിന്റെ വിളി. ജാക്ക് ലണ്ടൻ എന്ന അമേരിക്കൻ എഴുത്തുകാരനാണ് ഈ നോവൽ എഴുതിയത്. സാറ്റർഡേ ഈവനിംഗ് പോസ്റ്റ്‌ എന്ന പ്രസിദ്ധീകരണത്തിൽ തുടർകഥ ആയാണ് ഈ നോവൽ ആദ്യം പ്രസിദ്ധീകരിച്ചത്‌. ബക്ക് എന്നാ നായ കഥ പറയുന്ന രീതിയിലാണ്‌ ഇതിന്റെ ആഖ്യാനം.

നല്ലൊരു കുടുംബത്തിലെ ഓമന ആയാണ് ബക്ക് വളർന്നത് എങ്കിലും ഒരു വേലക്കാരൻ ബക്ക്നെ വിറ്റു.പുതിയ യജമാനൻ ഒരു ദുഷ്ടൻ ആയിരുന്നു.അതോടെ ശരിക്കും ഒരു കാട്ടു മൃഗമായി അവൻ മാരൻ തുടങ്ങി.ബക്ക്ന്റെ ചിന്തയിലൂടെ അക്കാലത്തെ മനുഷ്യ ജീവന്റെ അവസ്ഥ തന്നെ ആണ് ലണ്ടൻ വരച്ചു കാട്ടിയത്‌.


</doc>
<doc id="159736" url="https://ml.wikipedia.org/wiki?curid=159736" title="ദ അദർ ബാങ്ക്">
ദ അദർ ബാങ്ക്

ജോർജ്ജ് ഒവാഷ്വിൽ സംവിധാനം ചെയ്ത് 2009 ൽ പുറത്തിറങ്ങിയ കസാക്കിസ്ഥാൻ സിനിമയാണ് ദ അദർ ബാങ്ക്.

ജോർജ്യൻ പ്രദേശമായ അഖാസിയയിലെ ആഭ്യന്തര കലാപങ്ങൾക്കിറ്റയിൽ രക്ഷയിലാതെ തന്റെ ഭർത്താവിനെ യുദ്ധമുന്നണിയിയിൽ ഉപേക്ഷിച്ച് തന്റെ മകനുമായി അതിർത്തികടന്നു വന്ന സ്ത്രീയുടെയും കുട്ടിയുടേയുംകഥ. അബ്ഖാസിയൻ അഭയാർത്ഥിയായ ടെഡൊ അമ്മയോടൊപ്പം ദുരിത ജീവിതത്തിലാണ്.വർക്ക്ഷോപ്പിൽ സഹായിയായി ജോലി ചെയ്തു കിട്ടുന്ന പണം അവൻ അമ്മയെ ഏൽ‌പ്പിക്കുന്നുണ്ട്. പക്ഷേ അവർ വേശ്യാവൃത്തിയിലേക്കു തിരിഞ്ഞെന്നു മനസ്സിലാക്കിയ അവൻ തന്റെ അച്ഛനെത്തേടി അതിർത്തി കടന്ന് യാത്ര ചെയ്യുകയാണ്. അച്ഛനും അമ്മയും ഉണ്ടായിട്ടും അനാഥനായിപ്പോയ ടെഡൊ എന്ന പന്ത്രണ്ടുകാരന്റെ കഥയാണ്വംശവൈരവും പകയും പുകയുന്ന പ്രദേശങ്ങളിലൂടെയുള്ള യത്രയിൽ അവൻ നേരിടുന്നത് നിരവധി അനുഭവങ്ങളാണ്. അവസാനം അവൻ തകർന്നടിഞ്ഞ തന്റെ ഗ്രാമത്തിലെത്തുന്നു. പക്ഷേ അവന്റെ അച്ഛൻ വേറെ വിവാഹം കഴിച്ച് എങ്ങോ പോയെന്ന വിവരമാണവനറിയുന്നത്. മഞ്ഞുപുതഞ്ഞുകിടക്കുന്ന പെരുവഴിയിലേക്കിറങ്ങി നടക്കുന്ന കുഞ്ഞു ടെഡൊയിൽ സിനിമ അവസാനിക്കുന്നു.



</doc>
<doc id="159738" url="https://ml.wikipedia.org/wiki?curid=159738" title="നത്തിങ് പെഴ്സണൽ">
നത്തിങ് പെഴ്സണൽ

നത്തിങ് പെഴ്സണൽ ഉർസുല ആന്റോണിയക് അംവിധാനം ചെയ്ത 2009 ൽ പുറത്തിറങ്ങിയ അയർലന്റ് സിനിമ.

നിഷേധിയും സ്വതന്ത്രവാദിയും ആയ ഡച്ച് പെൺകുട്ടിയുടെ നാടോടി ജീവിതമാണിതിലെ പ്രതിപാദ്യം. ലക്ഷ്യമില്ലാത്ത യാത്രകളിൽ സമാന സ്വഭാവമുള്ള ഒരു മധ്യവയസ്കനെ അവൾ പരിചയപ്പെടുന്നു. പരസ്പരം ജീവിതങ്ങളിലും താത്പര്യങ്ങളിലുമിടപെടാതെ കൂട്ടുജീവിതം അവർ നയിക്കുന്നു.



</doc>
<doc id="159741" url="https://ml.wikipedia.org/wiki?curid=159741" title="ജാക്ക് ലണ്ടൻ">
ജാക്ക് ലണ്ടൻ

കാടിന്റെ വിളി എന്ന പ്രശസ്ത ഗ്രന്ഥത്തിന്റെ കർത്താവായ അമേരിക്കൻ സാഹിത്യകാരനാണ് ജാക്ക് ലണ്ടൻ.1876-ലാണ് ജാക്ക് ലണ്ടൻ ജനിച്ചത.അദ്ദേഹത്തിന്റെ ശരിക്കുള്ള പേര് ജോൺ ഗ്രിഫിത്ത് എന്നായിരുന്നു.ദാരിദ്ര്യം മൂലം ചെരുപതിലെ പല ജോലികളും ചെയ്തു.അതിനിടയിലും ധാരാളം വായിച്ചു.പത്തൊമ്പതാം വയസ്സിൽ ഓക്ലാൻഡ്‌ ഹൈസ്കൂളിലും പിന്നീട് കാലിഫോർണിയ യുണിവേഴ്സിറ്റിയിലും ജാക്ക് ലണ്ടൻ പഠിച്ചു.1900-ൽ ആദ്യ കൃതി ആയ "സൺ ഓഫ് ദി വൂൾഫ് " പ്രസിദ്ധീകരിച്ചു.അതോടെ എഴുത്തുകാരൻ എന്നാ അംഗീകാരം കിട്ടി. ഒരിക്കൽ അദ്ദേഹം സ്വർണം അന്വേഷിച്ചിറങ്ങിയ ചില കൂട്ടുകാരുടെ സംഘത്തിൽ ചേർന്നു .സ്വർണം കിട്ടിയില്ലെങ്കിലും ആ യാത്ര ജാക്കിന് ധാരാളം അനുഭവങ്ങൾ സമ്മാനിച്ചു.ഇവയുടെ പശ്ചാത്തലത്തിലാണ് അദ്ദേഹം കാടിന്റെ വിളി രചിച്ചത്.

മറ്റ് ധാരാളം രചനകളും ഇക്കാലത്ത്‌ അദ്ദേഹം നടത്തിയിരുന്നു.അങ്ങനെ ഏറ്റവും കൂടുത്താൻ പ്രതിഫലം ലഭിക്കുന്ന സാഹിത്യകാരനായി അദ്ദേഹം മാറി.അമിത ചെലവുകൾ മൂലം പിന്നീട് ജീവിതം ദുരിതമായി.1916-ൽ കാലിഫോർണിയിൽ വച്ച് അദ്ദേഹം ആത്മഹത്യാ ചെയ്തു."ദി ബുക്ക്‌ ഓഫ് ജാക്ക് ലണ്ടൻ " എന്നാ പേരിൽ അദ്ദേഹത്തിന്റെ പത്നി ചർമെയ്ൻ അദ്ദേഹത്തെ കുറിച്ച് എഴുതിയിട്ടുണ്ട്. "ജാക്ക് ലണ്ടൻ ആൻഡ്‌ ഹിസ്‌ ടൈംസ്‌" എന്ന പേരിൽ അദ്ദേഹത്തിന്റെ മകളും അദ്ദേഹത്തെ കുറിച്ച എഴുതിയിട്ടുണ്ട്." സെയ്ലർ ഓഫ് ഹോഴ്സ്" എന്നാ പേരിൽ ഇർവിംഗ് സ്റ്റോൺ ജാക്ക്‌ ലണ്ടന്റെ കഥ പുസ്തകമാക്കിയിട്ടുണ്ട്.


</doc>
<doc id="159744" url="https://ml.wikipedia.org/wiki?curid=159744" title="ഗെഞ്ചിയുടെ കഥ">
ഗെഞ്ചിയുടെ കഥ

ലോക സാഹിത്യത്തിലെ ആദ്യ നോവൽ എന്നാണ് ഗെഞ്ചിയുടെ കഥ(ജാപാനി :源氏物語 ഗെൻജി മൊനൊഗതരി) യെ ആധുനിക സാഹിത്യ ചരിത്രകാരന്മാർ വിശേഷിപ്പിക്കുന്നത്.പതിനൊന്നാം നൂറ്റാണ്ടിൽ ജാപാനി ഭാഷയിലുള്ള ഈ നോവൽ രചിച്ചത് "മുറാസാകി ഷിക്കിബു" എന്ന രാജകുമാരി ആണ്.

സുന്ദരനും സൽസ്വഭാവിയും അയ "ഹിക്കാര ഗെഞ്ചി" എന്നാ വീരനായകനെ ആസ്പദമാക്കിയാണ് നോവൽ രചിച്ചിരിക്കുന്നത്.താഴ്ന്ന പദവിയിലുള്ള ഒരു സ്ത്രീക്ക് ജനിച്ച ഗെഞ്ചിയെ ദയ തോന്നി ചക്രവർത്തി വളർത്തി. അമ്പത്തിനാല് വാല്യങ്ങൾ ഉള്ള ഈ നോവലിന് നാലായിരത്തിലധികം പേജുകൾ ഉണ്ട്. ആറുഭാഗങ്ങളിലായാണ് ഇത് രചിച്ചിരിക്കുന്നത്. അമ്പത്തൊന്നു വാല്യങ്ങളും ഗെഞ്ചിയുടെ വീരകൃത്യങ്ങളുടെ വർണന ആണ്. ഗെഞ്ചിക്ക് ശേഷമുള്ള കവൊരു എന്ന രാജകുമാരന്റെ കഥ ആണ് ബാക്കിഭാഗങ്ങളിൽ. നാനൂറോളം കഥാപാത്രങ്ങൾ ഉള്ള കഥയിലെ നായിക മുറാസാകി രാജകുമാരി തന്നെ ആണ്. നോവലിന്റെ അവസാനം ബുദ്ധമതത്തിന്റെ സ്വാധീനവും കാണാം.


</doc>
<doc id="159745" url="https://ml.wikipedia.org/wiki?curid=159745" title="പുള്ളിച്ചാത്തൻ">
പുള്ളിച്ചാത്തൻ

വനപ്രദേശങ്ങളിൽ കാണപ്പെടുന്ന ഒരിനം ചിത്രശലഭമാണ് പുള്ളിച്ചാത്തൻ ("Notocrypta curvifascia"). മഴക്കാലം കഴിഞ്ഞയുടെനെയുള്ള മാസങ്ങളിൽ ഇവ ധാരാളമായി പറന്നുകളിക്കുന്നത് കാണാം. കറുത്ത ചിറകിൽ വലിയ വീതി കൂടിയ വെള്ളവരയും മുകൾ ഭാഗത്തോടു ചേർന്ന് മൂന്ന് ചെറിയ പൊട്ടുകളും കാണാം. അരിപ്പൂച്ചെടികളോട് കൂടുതൽ ഇഷ്ടംപ്രകടിപ്പിക്കുന്നു. ചണ്ണക്കൂവ (Costus speciosa), സുഗന്ധി (Hedychium coronarium), ചെങ്ങഴനീർക്കിഴങ്ങ്(Kaempferia rotunda), കാട്ടിഞ്ചി (Zingiber montana), കാട്ടുമഞ്ഞൾ(Curcuma decipiens), ചില വാഴവർഗ്ഗങ്ങൾ (Musa acuminata, Musa balbisiana) തുടങ്ങിയ സസ്യങ്ങളിൽ ഈ ചിത്രശലഭം മുട്ടയിടുന്നതായും ശലഭപ്പുഴക്കൾ ഇതിന്റെ ഇലകൾ ആഹാരമാക്കുന്നതായും നിരീക്ഷിക്കപ്പെട്ടിട്ടുണ്ട്. 


</doc>
<doc id="159746" url="https://ml.wikipedia.org/wiki?curid=159746" title="ഹിന്ദുസ്ഥാൻ സമാചാർ">
ഹിന്ദുസ്ഥാൻ സമാചാർ

ഇന്ത്യയിലെ ആദ്യത്തെ ബഹുഭാഷാ വാർത്താ ഏജൻസിയാണ് ഹിന്ദുസ്ഥാൻ സമാചാർ. 1948-ൽ എസ്.എസ്. ആപ്തേ സ്വകാര്യ വാർത്താ ഏജർസിയായി ആരംഭിച്ചു. 1957-മുതൽ ഹിന്ദുസ്ഥാൻ സമാചാർ സഹകരണ മേഖലയിലേക്ക് മാറി. ഡൽഹിയായിരുന്നു ആസ്ഥാനം. ഹിന്ദി, മറാത്തി, നേപ്പാളി, ഗുജറാത്തി, ഒറിയ, കന്നട, മലയാളം തുടങ്ങിയ ഭാഷകളിൽ ഹിന്ദുസ്ഥാൻ സമാചാർ ടെലിപ്രിന്റെർ ഉപയോഗിച്ച് വാർത്താ സേവനം നൽകിയിരുന്നു. ഓൾ ഇന്ത്യാ റേഡിയോ, നേപ്പാൾ റേഡിയോ എന്നീ മാദ്ധ്യമങ്ങളും ഹിന്ദുസ്ഥാൻ സമാചാർ സേവങ്ങൾ ഉപ്യോഗിച്ചിരുന്നു. 1976-ൽ അടിയന്തരാവസ്ഥ കാലത്ത് പ്രെസ്സ് ട്രസ്റ്റ് ഓഫ് ഇന്ത്യ,
യുണൈറ്റഡ് ന്യൂസ് ഓഫ് ഇന്ത്യ, സമാചാർ ഭാരതി എന്നീ വാർത്താ ഏജർസികൾക്കൊപ്പം സംയോജിപ്പിച്ച് "സമചാർ" എന്ന പേരിൽ ഒരൊറ്റ വാർത്താ ഏജൻസിയാക്കിയിരുന്നു. 1988-ൽ പ്രവർത്തനം അവസാനിപ്പിച്ചു.

2003-ൽ വീണ്ടും പ്രവർത്തനമാരംഭിച്ചു. 2007-ൽ ഗോൾഡൻ ജൂബിലി ആഘോഷിച്ചു. ഹിന്ദി, മറാത്തി, ഗുജറാത്തി, ആസാമി, ഓറിയ, കന്നട, ബംഗാളി, സിന്ദി, നേപ്പാളി, തമിഴ് എന്നീ പത്തോളം ഭാഷകളിൽ ഹിന്ദുസ്ഥാൻ സമാചാർ സേവനം ലഭ്യമാണ്.




</doc>
<doc id="159750" url="https://ml.wikipedia.org/wiki?curid=159750" title="ഇന്ത്യൻ നാവിക സമരം">
ഇന്ത്യൻ നാവിക സമരം

ബ്രിട്ടീഷ്‌ ഇന്ത്യൻ നാവികസേനയിലെ സൈനികർ 65 വർഷം മുൻപ്‌ നടത്തിയ സമരമാണ് നാവിക കലാപം എന്നും അറിയപ്പെടുന്ന ഇന്ത്യൻ നാവിക സമരം. സമരം തുടങ്ങിയത് ബോംബെയിലാണെങ്കിലും, അത് ബ്രിട്ടീഷ്ഇന്ത്യയൊട്ടാകെ വ്യാപിച്ചു. കറാച്ചിയിലും, കൽക്കട്ടയിലുമെല്ലാം നാവികർ സമരത്തിൽ പങ്കുചേർന്നു. 20000 ഓളം നാവികരും, 78 കപ്പലുകളും, ഒട്ടനവധി അനുബന്ധ സ്ഥാപനങ്ങളും സമരത്തിൽ ചേർന്നു.

ഈ സമരം ബ്രിട്ടൻ സൈനികശക്തി ഉപയോഗിച്ച് അടിച്ചമർത്തി. കലാപത്തിന്റെ ഭാഗമായി എഴുപേർ കൊല്ലപ്പെടുകയും, മുപ്പതിലധികം ആളുകൾക്ക് മുറിവേൽക്കുകയും ചെയ്തു. കമ്മ്യൂണിസ്റ്റ് പാർട്ടി മാത്രമാണ് സമരത്തെ പിന്തുണച്ചത്, കോൺഗ്രസ്സ്, മുസ്ലിം ലീഗ് മുതലായവർ സമരത്തെ അവഗണിക്കുകയായിരുന്നു. ബ്രിട്ടീഷ് രാജിനും, സാമ്രാജ്യത്വത്തിനും എതിരായ ഒരു കലാപമായിട്ടാണ് ഈ സമരത്തെ ചരിത്രകാരന്മാർ നോക്കിക്കാണുന്നത്.

റോയൽ ഇന്ത്യൻ നേവിയിലെ ഉദ്യോഗസ്ഥരെ തങ്ങളുടെ സമ്മതം പോലും ചോദിക്കാതെ, വിദേശ രാജ്യങ്ങളിൽ ഉദ്യോഗത്തിനായി അയച്ചിരുന്നു. കൂടാതെ, സ്വന്തം നാട്ടിൽ നിന്നും ദൂരെ സ്ഥലത്ത് സേവനമനുഷ്ഠിച്ചിരുന്ന ഉദ്യോഗസ്ഥരെ കുടുംബത്തോടൊപ്പം ജീവിക്കാനുള്ള അവരുടെ ആഗ്രഹങ്ങളെ തെല്ലും കണക്കിലെടുക്കാതെ, അവരെ നാട്ടിലേക്കു വരാൻ പോലും അനുവദിച്ചിരുന്നില്ല. വർദ്ധിച്ചു വരുന്ന ജീവിത ചെലവുകൾക്കനുസരിച്ചുള്ള വേതന വർദ്ധനവ് നാവികർക്ക് നൽകിയിരുന്നില്ല. കൂടാതെ, നാവികർക്കു നൽകിയിരുന്നത് തീരെ താഴ്ന്ന നിലവാരത്തിലുള്ളതും, മോശം ഭക്ഷണവുമായിരുന്നു.

1946 ഫെബ്രുവരി 18-ന്‌ ബോംബെയിൽ നങ്കൂരമിട്ടിരുന്ന എച്ച്‌.എം.ഐ.എസ്‌ തൽവാർ എന്ന പടക്കപ്പലിലെ സൈനികരാണ്‌ അഭിമാനത്തിനും,സ്വാതന്ത്ര്യത്തിനും വേണ്ടിയുള്ള ഈ സമരം ആരംഭിച്ചത്. ഒന്നാം ദിവസം ജോലിക്കാർ ജോലിക്കു ഹാജരാവാൻ വിസമ്മതിക്കുകയും, നിരാഹാര സമരം പ്രഖ്യാപിക്കുകയും ചെയ്തു. 1946 ഫെബ്രുവരി 19 ന് നേവൽ സെൻട്രൽ സ്ട്രൈക്ക് കമ്മിറ്റി രൂപം കൊണ്ടു. പ്രസിഡന്റായി, എം.എസ്.ഖാനും, സെക്രട്ടറിയായി മദൻസിങും ഐക്യകണ്ഠേന തിരഞ്ഞെടുക്കപ്പെട്ടു.
ഇന്ത്യക്കാരായ സൈനികർക്കും വെള്ളക്കാർക്കു തുല്യമായ വേതനം നൽകുക, തരംതാണ ആഹാരം വിതരണം ചെയ്യുന്നതു നിർത്തുക തുടങ്ങിയ ആവശ്യങ്ങൾ ഉന്നയിച്ചു ആരംഭിച്ച പ്രതിഷേധം ദ്രുതഗതിയിൽ ആളിപ്പടർന്നു. സമരത്തിന് വർദ്ധിച്ച ജനപിന്തുണ ലഭിച്ചു. ഇന്ത്യോനേഷ്യയിലേക്കയച്ച ഇന്ത്യൻ പട്ടാളക്കാരെ തിരികെ വിളിക്കുക, തടവിലാക്കപ്പെട്ട ഐ.എൻ.എക്കാരെ മോചിപ്പിക്കുക എന്നീ മുദ്രാവാക്യങ്ങളുമായി സമരം മറ്റു കപ്പലുകളിലേക്കും പടർന്നു. യൂണിയൻ ജാക്ക്‌ പതാകകൾ കപ്പലുകളിലെ കൊടിമരിങ്ങളിൽ നിന്നും താഴെയിറക്കി. ത്രിവർണപതാക, ചന്ദ്രക്കല ചിഹ്നമാക്കിയ പച്ച പതാക, അരിവാൾ ചുറ്റിക ആലേഖനം ചെയ്ത ചുവപ്പുകൊടി എന്നിവ ഒരുമിച്ച്‌ കൊടിമരങ്ങളിലുയർത്തി. ബോംബെ നഗരത്തിൽ ഒരു ദിവസത്തെ ബന്ദാചരിക്കപ്പെട്ടു. നാവികർ സ്വയം ഇന്ത്യൻ നാഷണൽ നേവി എന്ന നാമധേയം ചെയ്തു. കൂടാതെ, ബ്രിട്ടീഷ് മേലുദ്യോസ്ഥരെ ഇടം കൈ കൊണ്ട് സല്യൂട്ട് ചെയ്തു. ബ്രിട്ടീഷ് ഇന്ത്യൻ ആർമിയിലെ ഉദ്യോഗസ്ഥരുടെ ഉത്തരവുകൾ പട്ടാളക്കാർ അനുസരിക്കാൻ വിസമ്മതിച്ചു. സമരം കറാച്ചി മുതൽ കൽക്കട്ട വരെ പടർന്നു. കൊച്ചിയും, വിശാഖപട്ടണവും സമരത്തിൽ പങ്കുചേർന്നു. ഭാരതത്തിന്റെ നാനാഭാഗങ്ങളിലുള്ള നഗരങ്ങളിലേക്കും പ്രക്ഷോഭം പടർന്നു. ബോംബെയിലെ മറൈൻ ഡ്രൈവ്‌, അന്ധേരി എന്നിവിടങ്ങളിലെ വ്യോമസേനാ ക്യാമ്പുകളിലെ സൈനികരും സമരത്തിൽ ചേർന്നു. ജനങ്ങൾ സമരത്തിന്‌ പൂർണപിന്തുണ നൽകി.

രാഷ്ട്രീയകക്ഷിയും, മതവും നോക്കാതെ ഒന്നിച്ച സമരം ഇന്ത്യൻ ജനതയ്ക്ക്‌ പുതിയൊരനുഭവമായിരുന്നു. പക്ഷേ, ദേശീയ നേതാക്കളുടെ പിന്തുണ ലഭിക്കാഞ്ഞത്‌ പ്രക്ഷോഭത്തെ പ്രതികൂലമായി ബാധിച്ചു. ഗാന്ധിജി സമരത്തെ അതിനിശിതമായി വിമർശിച്ചു. കോൺഗ്രസും മുസ്ലീം ലീഗും സമരത്തിൽ നിന്നു പിൻവാങ്ങാൻ സൈനികരോടാവശ്യപ്പെട്ടു. അതേസമയം കമ്മ്യൂണിസ്റ്റ്‌ പാർട്ടി ഓഫ്‌ ഇന്ത്യ നാവികർക്ക്‌ പൂർണപിന്തുണ നൽകുകയും തങ്ങളുടെ അംഗങ്ങളെ സഹായവുമായി ഒരുക്കി രംഗത്തിറക്കുകയും ചെയ്തു. കോൺഗ്രസിലെ അരുണ ആസിഫ്‌ അലി, ഇതര നേതാക്കളുടെ സമീപനത്തിൽ നിന്നും വ്യത്യസ്തമായി പ്രക്ഷോഭകാരികളോടൊപ്പം നിന്നു.

സമരനേതാവായിരുന്ന എം.എസ്‌. ഖാനും സർദാർ വല്ലഭായി പട്ടേലും തമ്മിൽ ചർച്ച നടന്നു. ആവശ്യങ്ങൾ പരിഗണിക്കാൻ സർക്കാരിൽ സമ്മർദ്ദം ചെലുത്താമെന്ന കോൺഗ്രസിന്റെ ഉറപ്പിനെത്തുടർന്ന്‌ സൈനികർ സമരം പിൻവലിച്ചു. പക്ഷേ പിന്നീട്‌ വ്യാപകമായി അറസ്റ്റുകൾ നടന്നു. പ്രക്ഷോഭത്തിൽ പങ്കാളികളായ സൈനികരെയെല്ലാം കോർട്ട്മാർഷലിനു വിധേയരാക്കി. അനേകം പേർ പിരിച്ചുവിടപ്പട്ടു. പിരിച്ചുവിടപ്പെട്ട ഒരൊറ്റ സൈനികനെപ്പോലും സ്വാതന്ത്യപ്രാപ്തിക്കുശേഷം ഭാരതത്തിന്റെയോ പാകിസ്താന്റെയോ സേനകളിലേക്ക്‌ തിരിച്ചെടുത്തില്ല. 1973 ൽ മാത്രമാണ് സമരത്തിൽ പങ്കെടുത്തവർ സ്വാതന്ത്ര്യ സമര സേനാനികളായി അംഗീകരിക്കപ്പെട്ടത്.




</doc>
<doc id="159760" url="https://ml.wikipedia.org/wiki?curid=159760" title="എപ്പിസ്റ്റോളറി നോവൽ">
എപ്പിസ്റ്റോളറി നോവൽ

കത്തുകൾ, ഡയറിക്കുറിപ്പുകൾ, പത്രവാർത്തകൾ തുടങ്ങിയ രേഖകളുടെ സമാഹാരമായി എഴുതുന്ന നോവലുകളെയാണ് എപ്പിസ്റ്റോളറി നോവൽ എന്നു പറയുന്നത്. ആധുനിക എപ്പിസ്റ്റോളറി നോവലുകളിൽ ശബ്ദരേഖകൾ, ബ്ലോഗുകൾ, ഇ-മെയിലുകൾ‌ തുടങ്ങിയ ഇലക്ട്രോണിക് രേഖകളും ഉപയോഗിക്കപ്പെട്ടുവരുന്നു. കത്ത് എന്നർത്ഥമുള്ള എപ്പിസ്റ്റോള (epistola) എന്ന ലത്തീൻ വാക്കിൽ നിന്നാണ് എപ്പിസ്റ്റോളറി എന്ന പദത്തിന്റെ ഉൽപ്പത്തി.


</doc>
<doc id="159762" url="https://ml.wikipedia.org/wiki?curid=159762" title="സമാചാർ ഭാരതി">
സമാചാർ ഭാരതി

ഇന്ത്യയിലെ രണ്ടാമത്തെ ഭാഷാ വാർത്താ ഏജൻസിയാണ് സമാചാർ ഭാരതി. 1966-ൽ റെജിസ്റ്റർ ചെയ്ത് 1967-ൽ പ്രവർത്തനം ആരംഭിച്ചു. ഡൽഹിയായിരുന്നു ആസ്ഥാനം. പ്രധാനമായും ഹിന്ദിയിലാണ് പ്രവർത്തിച്ചിരുന്നത് എങ്കിലും മറാത്തി, ഗുജറാത്തി, പഞ്ചാബി, കന്നട, ഉറുദു എന്നീ ഭാഷകളിലും വാർത്താ സേവനങ്ങൾ ലഭ്യമായിരുന്നു. 1970-ൽ നാല് സംസ്ഥാനങ്ങൾ (ബീഹാർ, ഗുജറാത്ത്, രാജസ്ഥാൻ, കർണ്ണാടക) അൻപത് ശതമാനത്തിലധികം ഓഹരികൾ സ്വന്തമാക്കി. 1975-ൽ പതിമൂന്നോളം വാർത്താ ബ്യൂറോകളുണ്ടായിരുന്ന സമാചാർ ഭാരതിയിൽ 138 ജീവനക്കാരും പ്രവർത്തിച്ചിരുന്നു. 50-തോളം വാർത്താമാദ്ധ്യമങ്ങൾ സമാചാർ ഭാരതിയുടെ സേവനങ്ങൾ ഉപയോഗിച്ചിരുന്നു.

1976-ൽ യുണൈറ്റഡ് ന്യൂസ് ഓഫ് ഇന്ത്യ, പ്രെസ്സ് ട്രസ്റ്റ് ഓഫ് ഇന്ത്യ, ഹിന്ദുസ്ഥാൻ സമാചാർ എന്നീ വാർത്താ ഏജർസികൾക്കൊപ്പം സംയോജിപ്പിച്ച് "സമചാർ" എന്ന പേരിൽ ഒരൊറ്റ വാർത്താ ഏജൻസിയാക്കിയിരുന്നു. അടിയന്തരാവസ്ഥക്കു ശേഷം നിലവിൽ വന്ന ജനതാ സർക്കാർ നാല് വാർത്താ ഏജൻസികളുടേയും നിയന്ത്രണം എടുത്തുകളഞ്ഞു. 



</doc>
<doc id="159764" url="https://ml.wikipedia.org/wiki?curid=159764" title="വട്ടവള്ളി">
വട്ടവള്ളി

ഉഷ്ണമേഖലാ രാജ്യങ്ങളിൽ സർവസാധാരണമായി കണ്ടുവരുന്ന ഒരു ദുർബല കാണ്ഡസസ്യമാണ് മലതാങ്ങി, ചെറിയമലതാങ്ങി, പടുവള്ളി, വട്ടുവള്ളി എന്നെല്ലാം പേരുകളുള്ള വട്ടവള്ളി. കേരളത്തിലെ കാടുകളിലും നാട്ടിൻപുറങ്ങളിലും ഇതു സാധാരണമായി കണ്ടുവരുന്നു. ശാസ്ത്രീയ നാമം "Cissampelos pareira" എന്നാണ്. ഇംഗ്ലീഷിൽ velvet leaf എന്നും സംസ്കൃതത്തിൽ ലഘുപാഠാ, പിലുഫല എന്നൊക്കെ അറിയപ്പെടുന്നു.

ലഘുപത്ര ഏകാന്തര വിന്യാസമാണ്. ഏതാണ്ട് വൃത്താകൃതിയിലുള്ള ഇലയ്ക്ക് നാലു മുതൽ പത്തു സെന്റീ മിറ്റർവരെ വ്യാസം കാണും. ഹൃദയാകരമുള്ള ഇലയിൽ രോമങ്ങൾ ഉണ്ടായിരിക്കും. മഴക്കാലത്തു പൂക്കാൻ തുടങ്ങുന്നു. ഇളം പച്ചനിറത്തിലുള്ള ചെറുപൂക്കളിൽ പെൺപൂക്കളും ആൺപൂക്കളും വെവ്വേറെയുണ്ടാകുന്നു. കായ് ഉരുണ്ടതും ചുവപ്പുനിറമുള്ളതും ആയിരിക്കും. നേർത്ത വള്ളികൾ ചുറ്റി വൃക്ഷങ്ങളിൽ പടർന്ന്, പന്തലിച്ചു വളരുന്നവയാണ്. 

വേരിലും ഇലയിലും സാപോണിനും പലതരം ആൽക്കലോയ്ഡുകളും അടങ്ങിയിരിക്കുന്നു. വേരിൽ പ്രധാനമായും അടങ്ങിയിരിക്കുന്നത് 0.5 ശതമാനം പെലോസിൻ എന്ന ആൽക്കലോയ്ഡ് ആണ്. വേരിന്റെ കഷായവും പൊടിയും ഔഷധമായി ആയുർവേദത്തിൽ ഉപയോഗിക്കുന്നു. വ്രണം കരിയിക്കുന്നതിനും, മൂത്രാശയരോഗങ്ങൽ, സർപ്പവിഷം മുതലായവയുടെ ചികിത്സക്കും പാടത്താളി ഉപ്യോഗിച്ചു വരുന്നു.

രസം : തിക്തം

ഗുണം : ലഘു, തീക്ഷ്ണം

വീര്യം : ഉഷ്ണം

വിപാകം : കടു

വേരു്, ഇല, സമൂലം.

വാജീകരണശക്തി വർദ്ധിപ്പിക്കുന്നു. മുലപ്പാൽ വർദ്ധിപ്പിക്കുന്നു. കഫം, വാതം എന്നീ വികാരങ്ങളും വിഷവും ശമിപ്പിക്കുന്നു.




</doc>
<doc id="159768" url="https://ml.wikipedia.org/wiki?curid=159768" title="സെൻട്രൽ ബോർഡ് ഓഫ് ഫിലിം സർട്ടിഫിക്കേഷൻ">
സെൻട്രൽ ബോർഡ് ഓഫ് ഫിലിം സർട്ടിഫിക്കേഷൻ

ഭാരതസർക്കാറിന്റെ കീഴിലുള്ള ഇൻഫർമേഷൻ & ബ്രോഡ്‌‌കാസ്റ്റിങ്ങ് മന്ത്രാലയത്തിന്റെ കീഴിൽ പ്രവർത്തിക്കുന്ന ഒരു സ്ഥാപനമാണ് സെൻട്രൽ ബോർഡ് ഓഫ് ഫിലിം സർട്ടിഫിക്കേഷൻ. സെൻസർ ബോർഡ് എന്ന് പൊതുവേ അറിയപ്പെടുന്ന ഈ സ്ഥാപനം ഇന്ത്യയിൽ പുറത്തിറങ്ങുന്ന ചലച്ചിത്രങ്ങൾ, ടെലിവിഷൻ പരിപാടികൾ എന്നിവ പോലുള്ള പൊതുപ്രദർശനം ആവശ്യപ്പെടുന്ന ദൃശ്യമാധ്യമങ്ങൾക്ക് 1952 ലെ സിനിമാട്ടോഗ്രാഫ് ആക്റ്റിന്റെ അടിസ്ഥാനത്തിൽ ആവശ്യമായ നിയന്ത്രണങ്ങൾ ഏർപ്പെടുത്തുകയും അർഹമായ സർട്ടിഫിക്കറ്റുകൾ വിതരണം ചെയ്യുകയും ചെയ്യുന്നു.
അച്ചടിമാധ്യമങ്ങളെ അപേക്ഷിച്ച് കൂടുതൽ മനസ്സിനെ ആകർഷിക്കുകയും സ്വാധീനിക്കുകയും ചെയ്യുന്ന മാദ്ധ്യമം എന്ന നിലയിൽ ചലച്ചിത്രങ്ങളെ സെൻസർ ചെയ്യേണ്ടതുണ്ടെന്ന് സുപ്രീം കോടതി നിരീക്ഷിക്കുകയുണ്ടായി.
ഒരു ചെയർപേഴ്സണും അതിനു കീഴിൽ അനൗദ്യോഗികാംഗങ്ങളും എന്നതാണ് സെൻസർ ബോർഡിന്റെ ഘടന. അംഗങ്ങളെ കേന്ദ്രസർക്കാർ നിയമിക്കുന്നു.
മുംബൈയിൽ പ്രധാനകേന്ദ്രവും മറ്റ് ഒമ്പത് നഗരങ്ങളിൽ പ്രാദേശികകേന്ദ്രങ്ങളും പ്രവർത്തിക്കുന്നു.
പ്രാദേശികകേന്ദ്രങ്ങൾ ഇവയാണ്.
പ്രാദേശികകേന്ദ്രങ്ങൾ ചലച്ചിത്രങ്ങൾ പരിശോധിക്കാൻ സഹായിക്കുന്നു. ജീവിതത്തിന്റെ വിവിധ തുറകളിൽ പെട്ട പ്രഗല്ഭമതികളെ പ്രാദേശികകേന്ദ്രത്തിന്റെ നടത്തിപ്പിനായി രണ്ട് വർഷക്കാലയളവിലേക്ക് കേന്ദ്രസർക്കാർ തെരഞ്ഞെടുക്കുന്നു.


</doc>
<doc id="159769" url="https://ml.wikipedia.org/wiki?curid=159769" title="ചുരക്ക">
ചുരക്ക

ഔഷധഗുണമുള്ള ഒരു പച്ചക്കറിയാണ് ചുരക്ക. കുക്കുർബിറ്റേസി കുലത്തിൽ പെട്ട ചുരക്കയെ ഇംഗ്ലീഷിൽ ബോട്ടിൽ ഗൗഡ് (Bottle gourd) എന്നും സംസ്കൃതത്തിൽ തുംബീ എന്നുമാണ് അറിയപ്പെടുന്നത്. നാട്ടിൻപുറങ്ങളിലെ തൊടികളിൽ ധാരാളമായി കണ്ടുവരുന്ന ഒരു പച്ചക്കറി വിളയാണ് ചുരക്ക. ഇതിനെ ചുരങ്ങ, ചെരവക്കായ എന്നൊക്കെ പ്രാദേശികമായി വിളിയ്ക്കുന്നു.

പാൽച്ചുരക്ക , കുംഭച്ചുരക്ക , കയ്പ്പച്ചുരക്ക എന്നിങ്ങനെ മൂന്നു വിധത്തിൽ ചുരക്കയുണ്ട്. ഇതിൽ പാൽച്ചുരക്കയും , കുംഭച്ചുരക്കയുമാണ് (കുമ്മട്ടിക്കായ) കേരളത്തിലെ നാട്ടിൻപുറങ്ങളിൽ സാധാരണ കണ്ടു വരുന്നത്.

ചുരക്കയിൽ തൊണ്ണൂറു ശതമാനത്തോളം ജലാംശമാൺ. ഇതിൽ ധാരാളം ഭക്ഷ്യയോഗ്യമായ നാരുകൾ അടങ്ങിയിരിക്കുന്നു,കൂടാതെ ഊർജവും, കൊഴുപ്പും ചുരക്കയിൽ കുറവാൺ. ശരീരഭാരം കുറയ്ക്കാൻ രാവിലെ പ്രാതലിനു മുമ്പായി ചുരക്കനീർ കുടിക്കുന്നത് ഫലപ്രദമാണ്.

കൃഷിചെയ്താൽ നല്ല വിളവ് തരുന്ന ഒരു വിളയാണ് ചുരക്ക.

ആർക്ക ബഹാർ എന്നയിനം ആണ് സാധാരണ ചുരക്ക കൃഷിയ്ക്ക് ഉപയോഗിച്ച് വരുന്നത്. ഇളം പച്ച നിറത്തിൽ ഇടത്തരം നീളമുള്ള വളവില്ലാത്ത കായ്‌കൾ ആണിവയ്ക്ക്. ശരാശരി ഒരു ചുരക്കക്ക് 1 കിലോ ഗ്രാം തൂക്കം ഉണ്ടാവും.ഒരു ഹെക്ടറിൽ നിന്നും 25-30 ടൺ ശരാശരി ലഭിക്കും.

രണ്ട് സീസൺ ആയി ഇത് കൃഷിചെയ്യാം. നടീൽ സമയം സെപ്‌റ്റംബർ മുതൽ ഒക്ടോബർ വരെയും ജനുവരി- ഫെബ്രുവരി മാസത്തിലും ആണ്.

ഒരു ഹെക്ടർ സ്ഥലത്തേയ്‌ക്ക്‌ 2.5 -3 കി.ഗ്രാം വിത്ത്‌ ആവശ്യമാണ്‌. വിത്തുകൾ നടുന്ന കുഴികൾ തമ്മിലുള്ള അകലം 3 മീ x 3 മീ.

ഒരു ഹെക്ടർ സ്ഥലത്തേയ്‌ക്ക്‌ 20-25 ടൺ കാലിവളം 70 കി.ഗ്രാം. പാക്യജനകം, 25 കി.ഗ്രാം. ഭാവഹം, 25 കി.ഗ്രാം. ക്ഷാരം. ഇവയിൽ ജൈവവളം, ഭാവഹം എന്നി മുഴുവനായും, പാക്യജനകം, ക്ഷാരം എന്നിവ പകുതി അടിവളമായും, ബാക്കി വരുന്ന ക്ഷാരം 35 കി.ഗ്രാം. പാക്യജനകം എന്നിവ രണ്ടാഴ്‌ച ഇടവിട്ട്‌ വല തവണകളായി മണ്ണിൽ ചേർത്തുകൊടുക്കുക.

പച്ചത്തുള്ളൻ, മൊസെയ്‌ക്‌ പരത്തുന്ന വെള്ളീച്ച എന്നിവയുടെ ശല്യം ഉണ്ടാവുമ്പോൾ 15 ദിവസത്തിലൊരിക്കൽ വെളുത്തുള്ളി - വേപ്പെണ്ണ മിശ്രിതം തളിക്കുക. അത്യാവശ്യ ഘട്ടങ്ങളിൽ മാത്രം- ഇമിഡാക്ലോപ്രിഡ്‌ (2.5 മില്ലി/10ലിറ്റർ). മൃദുരോമപൂപ്പ്‌, ഇലപ്പൊട്ടുരോഗം തുടങ്ങിയവയ്ക്ക് മാൻകോസെബ്‌ 2ഗ്രാം/1 ലിറ്റർ വെള്ളത്തിൽ കലക്കി തളിച്ചുകൊടുക്കുക..
ചുരക്കത്തണ്ട് ആയുർവേദ മരുന്നുനിർമ്മാണത്തിന് ഉപയോഗിക്കുന്നുണ്ട്. ചുരക്ക കോൽപുളി ചേർത്ത് പാകം ചെയ്ത് കഴിച്ചാൽ പിത്തകോപത്താലുണ്ടാകുന്ന എല്ലാ രോഗങ്ങൾക്കും നല്ലതാണ്. പ്രത്യേകിച്ചും മഞ്ഞപ്പിത്തം, മഹോദരം എന്നീ രോഗങ്ങൾക്ക് നല്ല ഫലംചെയ്യും. ചുരക്ക പിഴിഞ്ഞെടുക്കുന്ന നീര് തലവേദനയ്ക്ക് അത്യുത്തമമാണ്. ചുരക്ക ചെറുക്ക ചേർത്ത് പാകപ്പെടുത്തി ഉപയോഗിച്ചാൽ പനി വേഗം മാറുന്നതാണ്. സ്ത്രീകൾക്കുണ്ടാകുന്ന അസ്ഥിസ്രാവം, ആർത്തവസംബന്ധമായ അസുഖങ്ങൾ എന്നിവക്ക് വളരെ ഗുണംചെയ്യുന്നതാണ് ചുരക്ക. ചുരക്ക ബാർലി കൂട്ടിയരച്ച് ഗോതമ്പുമാവ് ചേർത്ത് പാകപ്പെടുത്തി പഞ്ചസാര കൂട്ടിക്കഴിച്ചാൽ തലപുകച്ചിൽ, ചെങ്കണ്ണ്, ഭ്രാന്ത് മുതലായ രോഗങ്ങൾക്ക് അത്യുത്തമമാണ്. ഇത് ശോധനയുണ്ടാക്കുന്നതും ആമാശയത്തിലും അതിനോടനുബന്ധിച്ചുള്ള അവയവങ്ങളിലുമുണ്ടാകുന്ന തടസ്സങ്ങളെ നീക്കുന്നതുമാണ്. ചുരക്കയുടെ ഉള്ളിലെ കാമ്പ് വേവിച്ച് കഴിച്ചാൽ വൃക്കരോഗത്തിന് ഏറ്റവും ഫലപ്രദമാണ്. ചുരക്കനീര് ഒലീവെണ്ണ ചേർത്ത് കാച്ചി അരിച്ചെടുത്ത എണ്ണ തേച്ചാൽ രാത്രിയിൽ നല്ല ഉറക്കം കിട്ടും. ചുരക്കയിലെ മൂന്നാമത്തെ ഇനമായ കൈപ്പച്ചുരക്ക (പേചുരക്ക) നല്ല ഔഷധഫലം നല്കുന്നതാണ്. കൈപ്പച്ചുരക്ക കഷായമാക്കി പിഴിഞ്ഞരിച്ച് പഞ്ചസാര ചേർത്ത് പാകമാക്കി ഉപയോഗിച്ചാൽ മഞ്ഞപ്പിത്തവും എല്ലാ വിധത്തിലുള്ള നീരുവീഴ്ചയും പനിയും ഭേദമാകുന്നതാണ്. ചുരക്കാത്തോട് ഉണക്കിയെടുത്ത് അതിൽ വെള്ളം വെച്ച് 24 മണിക്കൂറിന് ശേഷം കഴിച്ചാൽ പ്രമേഹത്തിന് ശമനം കിട്ടും. 

ചുരക്ക, ശരീരത്തിനെ തണുപ്പിക്കുന്നു, മൂത്രച്ചൂട് കൊണ്ടു കഷ്ടപ്പെടുന്നവർ ദിവസവും രാവിലെ ചുരക്ക നീർ കുടിക്കുന്നത് ഇതിൽ നിന്നും മോചനം കിട്ടാൻ ഒരു പരിധിവരെ സഹായിക്കും. ഒരു ഗ്ലാസ്‌ ചുരക്ക നീരിൽ ഒരു സ്പൂൺ നാരങ്ങനീർ് ചേർത്ത് ദിവസവും കഴിക്കുകയാണെങ്കിൽ മൂത്രക്കല്ല് അലിഞ്ഞു പോകും. ചുരക്കനീരിന്റെ ഉപയോഗം അകാലനര വരാതെ തടുക്കുകയും ചെയ്യും ചുരക്കയുടെ ഉള്ളിലെ കാമ്പ് വേവിച്ചെടുത്ത് കഴിച്ചാൽ വൃക്കരോഗത്തിൻ ഏറ്റവും ഫലപ്രദമാൺ. കരൾ രോഗത്തിനും ചുരക്ക കഴിക്കുന്ന ഭക്ഷണത്തിൽ ഉൾപ്പെടുത്തുന്നതു കൊണ്ട് പ്രയോജനം.സിദ്ധിക്കും. വയറിളക്കം, പ്രമേഹം ഇവ മൂലമുണ്ടാകുന്ന ദാഹത്തിൻ ചുരക്ക നീർ നല്ലതാൺ.

ചുരക്ക കൊണ്ട് വിവിധ തരം കറികൾ ഉണ്ടാക്കാം.

ചുരക്ക നീര് കുടിക്കുന്നത് സുരക്ഷിതമല്ലെന്ന് ആരോഗ്യ മന്ത്രാലയം. 2010 ജൂണിൽ , 59 വയസുള്ള ഒരുവ്യക്തി ഡൽഹിയിൽ ,
ചുരക്ക നീർ കുടിച്ചതിനെ തുടർന്നുണ്ടായ മരണത്തെക്കുറിച്ച് അന്വേഷിച്ച ആൾ ഇന്ത്യ ഇൻസ്റ്റിറ്റ്യൂട്ട് ഓഫ് മെഡിക്കൽ സയൻസസിലെ മെഡിസിൻ പ്രൊഫസർ ശർമയുടെ റിപ്പോർട്ട്‌ അനുസരിച്ചാണ് ഈ നിർദ്ദേശം 


</doc>
<doc id="159770" url="https://ml.wikipedia.org/wiki?curid=159770" title="യുദ്ധവും സമാധാനവും">
യുദ്ധവും സമാധാനവും

ലോക പ്രശസ്ത റഷ്യൻ എഴുത്തുകാരനും ചിന്തകനും ആയ ടോൾസ്റ്റോയിയുടെ ഏറ്റവും പ്രസിദ്ധമായ കൃതിയാണ് യുദ്ധവും സമാധാനവും (War and Peace).പതിനെട്ടു വര്ഷം എടുത്ത് എഴുതിയ നോവൽ ആണ്. എന്നിട്ടും ഏഴു തവണ മാറ്റി എഴുതി.
വൊയ്നാ ഇമീർ, അതാണ് റഷ്യൻ ഭാഷയിൽ ഈ നോവലിന്റെ പേര്.നെപ്പോളിയൻ ബോണപ്പാർട്ട് റഷ്യ അക്രമിച്ചപോഴുണ്ടായ റഷ്യയിലെ യുദ്ധ സന്നഹങ്ങളുടെയും ഈ യുദ്ധത്തിൽ പോരാടിയ പടയളികളുടെയും അവരുടെ കുടുംബങ്ങങ്ങളുടെയും അവരെ ആശ്രയിച്ചു കഴിഞ്ഞിരുന്നവരുടെയും കഷ്ടത നിറഞ്ഞ ജീവിതങ്ങളുടെ ഹൃദയ ഭേദകമായ കഥയാണ് യുദ്ധവും സമാധാനവും. കഥ നടക്കുന്ന 1805-1820 കാലഘട്ടത്തിലെ റഷ്യൻ ജനതയുടെ മൊത്തം വികാര വിചാരങ്ങൾ നോവലിൽ പ്രതിഫലിക്കുന്നു.
അഞ്ചു കുടുംബങ്ങളിലെ അംഗങ്ങളെ കേന്ദ്രമാക്കിയാണ് കഥയുടെ തുടക്കം.ബോൾസ്കോൺസ്കി ,ബെസുബോവ്, റോസ്തോവ്, കുറാഗിൻ,ദ്രുബെത്സ്കോയ്‌ ഇവയാണ് ആ കുടുംബങ്ങൾ.കഥാനായകൻ പിയറിയെയും നായികാ നതാഷയെയും അതീവ ഹൃദ്യമായി അവതരിപ്പിച്ചിരിക്കുന്നു.അവർ അനേകം അഗ്നി പരീക്ഷകളെ നേരിടുന്നു.ഒടുവിൽ വിശുദ്ധിയുടെ പര്യായങ്ങളായി അന്ഗീകരിക്കപ്പെട്ട അവരെ വായനക്കാരുടെ മുന്നിൽ നിർത്തിക്കൊണ്ട് ടോൾസ്റ്റോയ് നോവൽ അവസാനിപ്പിക്കുന്നു. കഥാപാത്രങ്ങളെയും അവർ ഉൾപെടുന്ന സംഭവങ്ങളെയും അത്ഭുതകരമായ ഭാവനയോടെ കഥാകാരൻ ചിത്രീകരിച്ചിരിക്കുന്നു.നോവലിന്റെ കൈയെഴുത്ത് പ്രതി തയ്യാറാക്കാൻ ഭാര്യ സോഫി ആൻഡ്രീവ്ന പ്രഭ്വിയും അദ്ദേഹത്തെ വളരെയധികം സഹായിച്ചു. അങ്ങനെ റഷ്യയുടെ ചരിത്രത്തിലെ ഐതിഹസികമായ ഒരു സമരകഥ ജീവൻ തുടിക്കുന്ന ഭാഷയിൽ അദ്ദേഹം പുതിയ തലമുറക്ക്‌ പകർന്നു കൊടുത്തു.ലോകത്തിലെ ഏറ്റവും മികച്ച മൂന്ന് നോവലുകൾ എടുത്താൽ അതിൽ ഒന്ന് യുദ്ധവും സമാധാനവും ആയിരിക്കും.

യുദ്ധവും സമാധാനവും - ലിയോ ടോൾസ്റ്റോയ്


</doc>
<doc id="159779" url="https://ml.wikipedia.org/wiki?curid=159779" title="കുമാരനല്ലൂർ">
കുമാരനല്ലൂർ

കോട്ടയം ജില്ലയിലെ (കേരളം, ഇന്ത്യ) ഒരു പ്രദേശമാണ് കുമാരനല്ലൂർ. കുമാരനല്ലൂർ ദേവി ക്ഷേത്രവും അവിടുത്തെ തൃക്കാർത്തിക മഹോത്സവവും വളരെ പ്രശസ്തമാണ്. കുമാരനല്ലൂരിനു അഞ്ചു കിലോമീറ്റർ മാറിയാണ് കോട്ടയം നഗരഹൃദയം. ക്ഷേത്രം നിലവിൽ വരുന്നതിനു മുൻപ്‌ ഈ പ്രദേശം "തിങ്കൾ കാട്" എന്നപേരിലാണ് അറിയപ്പെട്ടിരുന്നത് . പിന്നീട് ഇന്ദു കാനനം എന്നപേരിൽ അറിയപ്പെടാൻ തുടങ്ങി. ഇപ്പോൾ ദേവി ക്ഷേത്രം നിലവിലിരിക്കുന്ന സ്ഥലത്ത് യഥാർത്ഥത്തിൽ ഒരു കുമാര (സുബ്രഹ്മണ്യ) ക്ഷേത്രം ആയിരുന്നു വരേണ്ടത്. അങ്ങനെ "കുമാരൻ അല്ല ഊരിൽ" എന്ന അർത്ഥത്തിൽ കുമാരനല്ലൂർ എന്നപേർ ലഭിച്ചു.

കേരളത്തിലെ നൂറ്റെട്ടു ദുർഗാലയങ്ങളിൽ (ദുർഗ പ്രതിഷ്ഠയുള്ള ക്ഷേത്രം) ഏറ്റവും പ്രധാനപ്പെട്ട ക്ഷേത്രങ്ങളിൽ ഒന്നാണ് കുമാരനല്ലൂർ ഭഗവതീക്ഷേത്രം. ചരിത്രമനുസരിച്ചും പുരാണമനുസരിച്ചും 2400-ൽ പരം വർഷങ്ങളുടെ പഴക്കം ഈ ക്ഷേത്രത്തിനുണ്ടെന്നു പറയപ്പെടുന്നു. കേരളത്തിൽ വളരെ ചുരുക്കം കാൺപ്പെടുന്ന 'ശ്രീചക്ര' രീതിയിൽ പണികഴിപ്പിച്ച ശ്രീകോവിലും നാലമ്പലവും ക്ഷേത്ര ചുവരുകളിലെ ചുമർചിത്രങ്ങളും ക്ഷേത്രത്തിന്റെ പ്രത്യേകതകളാണ്.

ഐതിഹ്യമാല - കൊട്ടാരത്തിൽ ശങ്കുണ്ണി

</doc>
<doc id="159782" url="https://ml.wikipedia.org/wiki?curid=159782" title="എൻ. ഗണപതി">
എൻ. ഗണപതി

ദേവികുളം നിയോജകമണ്ഡലത്തെ ഒന്നും, മൂന്നും കേരളാ നിയമസഭയിൽ പ്രതിനിധീകരിച്ച രാഷ്ട്രീയ നേതാവാണ് എൻ. ഗണപതി (ഓഗസ്റ്റ് 1927 - 20 ഫെബ്രുവരി 2010). കോൺഗ്രസ് അനുഭാവിയായ ഇദ്ദേഹം 1952-53 കാലഘട്ടത്തിൽ തിരുക്കൊച്ചി നിയമസഭയിലും അംഗമായിരുന്നു. 1927 ഓഗസ്റ്റിലാണ് എൻ. ഗണപതി ജനിച്ചത്, ഇദ്ദേഹത്തിന് 3 ആൺമക്കളും ഒരു പെൺമകളുമുണ്ട്.

പള്ളിവാസൽ ഗ്രാമപഞ്ചായത്ത് പ്രസിഡന്റ്, ഹൈറേഞ്ച് തൊഴിലാളി യൂണിയൻ പ്രസിഡന്റ്, എന്നീ നിലകളിലും എൻ. ഗണപതി പ്രവർത്തിച്ചിരുന്നു.


</doc>
<doc id="159786" url="https://ml.wikipedia.org/wiki?curid=159786" title="മൂങ്ങമനുഷ്യൻ">
മൂങ്ങമനുഷ്യൻ

ബ്രിട്ടനിലെ കോൻവാള്ളിൽ കണ്ടു എന്ന് പറയപ്പെടുന്ന ഒരു ജീവിയാണ് മൂങ്ങമനുഷ്യൻ . 1976-ൽ ആണ് ആദ്യം കണ്ടു എന്ന റിപ്പോർട്ട്‌ വരുന്നത്.

മൌവൻ പള്ളിയുടെ ഗോപുരത്തിന്റെ മുകളിൽ വട്ടം ഇട്ടു പറക്കുന്ന ഒരു വലിയ ചിറകുള്ള ജീവിയെ അവധിക്ക് വന്ന രണ്ടു പെൺകുട്ടികൾ കാണുന്നു. ഇതിൽ പന്ത്രണ്ടു വയസുള്ള ജൂൺ എന്ന കുട്ടി ഈ ജിവിയുടെ ഒരു ചിത്രം വരയ്ക്കുകയുണ്ടായി.



</doc>
<doc id="159791" url="https://ml.wikipedia.org/wiki?curid=159791" title="ജെഴ്സി ചെകുത്താൻ">
ജെഴ്സി ചെകുത്താൻ

ന്യൂ ജെഴ്സിയിൽ ഉള്ള ഒരു ഐതിഹ്യം അല്ലെങ്കിൽ യഥാർത്ഥത്തിൽ ഉണ്ടോ എന്നുറപ്പില്ലാത്ത ജീവിയാണ് ജെഴ്സി ചെകുത്താൻ. രണ്ടു കാലിൽ സഞ്ചരിക്കുന്ന ഒരു പറക്കുന്ന കുതിരയുടെ ആകൃതിയാണ് ഇതിനു നൽകുന്ന ദൃക്‌സാക്ഷിവിവരണം.

മദർ ലീഡ്സ് എന്ന ഒരു വേശ്യക്ക് ഉണ്ടായ പതിമൂന്നാമത്തെ കുട്ടിയാണത്രേ ഇത് ,കുട്ടി ജനിച്ചപ്പോൾ ഇത് ഒരു ചെകുത്താൻ ആവട്ടെ എന്നു പറയുകയും ആ കുട്ടി ചെകുത്താനായി പറന്ന് പോകുകയും ചെയ്തു, ആ ചെകുത്താൻ ആണ് ജെഴ്സി ചെകുത്താൻ എന്നാണ് ഐതിഹ്യം .


</doc>
<doc id="159792" url="https://ml.wikipedia.org/wiki?curid=159792" title="ക്രോധത്തിന്റെ മുന്തിരിപ്പഴങ്ങൾ">
ക്രോധത്തിന്റെ മുന്തിരിപ്പഴങ്ങൾ

നോബൽ സമ്മാന ജേതാവായ ജോൺ സ്റ്റെയ്ൻബക്കിന്റെ പ്രശസ്ത നോവലായ ദി ഗ്രേപ്സ് ഓഫ് റാഥ് (The Grapes of Wrath) എന്ന കൃതിയുടെ മലയാള വിവർത്തനമാണ് ക്രോധത്തിന്റെ മുന്തിരിപ്പഴങ്ങൾ. 1939-ൽ പ്രസിദ്ധീകരിച്ച "ദി ഗ്രേപ്സ് ഓഫ് റാഥ്"-ന് 1940-ലെ പുലിറ്റ്സർ പുരസ്കാരം ലഭിച്ചിട്ടുണ്ട്.

1930-കളിലെ സാമ്പത്തിക മാന്ദ്യക്കാലത്ത് തങ്ങളുടെ നാടും വീടും വിട്ടു് തൊഴിലാനായി ഒക്‌ലഹോമയിൽ നിന്നും കാലിഫോർണിയയിലേക്കു് പ്രയാണം നടത്തേണ്ടി വരുന്ന അമേരിക്കൻ ജനതയുടെ ദുരിതപുർണ്ണമായ ജീവിതമാണു് ഇതിലെ ഇതിവൃത്തം. കഥാതന്തുവിന്റെ ചരിത്രപ്രാധാന്യംകൊണ്ട് അമേരിക്കൻ വിദ്യാലയങ്ങളിൽ ഏറെ വായിക്കപ്പെടുന്ന പുസ്തകമാണിതു്.


</doc>
<doc id="159804" url="https://ml.wikipedia.org/wiki?curid=159804" title="ച്യവനൻ">
ച്യവനൻ

ബ്രഹ്മപുത്രനായ ഭൃഗുമഹർഷിക്ക് ഖ്യാതിയിൽ ജനിച്ച പുത്രനാണ് ച്യവനൻ.ആയുർവേദ രസായന ഔഷധയോഗമായ ച്യവനപ്രാശം അദ്ദേഹത്തിനുവേണ്ടി അശ്വിനീ ദേവന്മാർ നിർമ്മിച്ചതാണെന്നാണ് ഐതിഹ്യം. ച്യവനമഹർഷിക്ക് അകാലത്തിൽ വാർധക്യവും ശരീരനാശവും സംഭവിച്ചപ്പോൾ പത്നിയായ സുകന്യയുടെ സഹായത്തോടെ അശ്വിനീ ദേവന്മാർ ഉപദേശിച്ചു കൊടുത്ത രസായനൗഷധമാണ് ഇത്. ഭൃഗു മഹർഷിയുടെ പത്നി ഖ്യാതി ച്യവനനെ ഗർഭം ധരിച്ചിരുന്നവസരത്തിൽ, അവളുടെ സൗന്ദര്യത്തിൽ ആകൃഷ്ടനായ പുലോമൻ എന്നപേരുള്ള രാക്ഷസൻ അവളെ തട്ടിക്കൊണ്ടുപോകുകയും, പൂർണ്ണ ഗർഭിണിയായ ഖ്യാതി സംഭീതയായി അവളുടെ ഗർഭം ഛിദ്രിക്കുകയും കുട്ടി വഴുതി പുറത്തുവീഴുകയും ചെയ്തു. ജനിച്ചുവീണ ആ പൈതൽ കോപത്തോടെ പുലോമനെ നോക്കുകയും ആ രാക്ഷസൻ അഗ്നിയിൽ ദഹിച്ചു ചാമ്പലാവുകയും ചെയ്തു. വഴുതി ഗർഭഛിദ്രം ഉണ്ടായി ജനിച്ചവനെ ച്യവനൻ എന്നു ബ്രഹ്മദേവൻ നാമകരണം ചെയ്തു.

ച്യവനമഹർഷിയും പിതാവിനെപോലെ മഹാതപസിയായി തീർന്നു. അദ്ദേഹം തന്റെ തപസ്സ് തുടർച്ചയായി ചെയ്കയാൽ ച്യവനനും ചുറ്റും ചിതൽപ്പുറ്റുണ്ടാവുകയും അത് കാര്യമാക്കാതെ തന്റെ തപസ്സ് തുടരുകയും ചെയ്തു. ഒരിക്കൽ ശര്യാതി മഹാരാജാവിന്റെ ഏകപുത്രിയായിരുന്ന സുകന്യ ഈ കാട്ടിൽ വരികയും അവരുടെ കളികൾക്കിടയിൽ ച്യവനനു ചുറ്റുമുണ്ടായ വലിയ ചിതൽ പുറ്റ് അവളുടെ ശ്രദ്ധയിൽപെട്ടു. ചിതൽപ്പുറ്റിനുള്ളിൽ ചെറിയ രണ്ടു പ്രകാശങ്ങൾ മിന്നാമിനുങ്ങളെപ്പോലെ തിളങ്ങുന്നതായി അവൾക്കു തോന്നി. കൗതുകം തോന്നിയ അവൾ ചെറിയ മുൾകമ്പുപയോഗിച്ച് രണ്ടു പ്രകാശങ്ങളിലും ശക്തിയായി മാറിമാറികുത്തി. ആ പ്രകാശങ്ങൾ ച്യവനന്റെ കണ്ണുകളായിരുന്നു. കണ്ണുകൾ പൊട്ടിയ വേദനയിൽ ച്യവനൻ ദയനീയമായി കരഞ്ഞുപോയി. അതുകേട്ട് അവൾ പേടിച്ച് അവിടെ നിന്നും ഓടിപ്പോയി. മഹാഭാരതത്തിലും ദേവിഭാഗവതത്തിലും ഈ കഥ വിശദമായി പറയുന്നുണ്ട്. സുകന്യ ഈ കാര്യം പേടിതോന്നിയതിനാൽ ആരോടും പറഞ്ഞില്ല. ആ ചിതൽപ്പുറ്റിലുണ്ടായിരുന്നത് ച്യവനനായിരുന്ന കാര്യവും അവൾ അറിഞ്ഞില്ല. പക്ഷേ അതിനുശേഷം ശര്യാതിയുടെ രാജ്യത്തും രാജകൊട്ടാരത്തിലും തുടർച്ചയായി അനിഷ്ടസംഭവങ്ങൾ ഉണ്ടായിക്കൊണ്ടിരുന്നു. ഇതിനെത്തുടർന്ന് കാരണം മനസ്സിലാക്കിയ രാജാവും മന്ത്രിപ്രമുഖന്മാരും ച്യവനനെ കണ്ട് മാപ്പ് അപേക്ഷിച്ചു. പക്ഷേ മുനിവര്യൻ ഒന്നും ആവശ്യപ്പെട്ടില്ല. ശര്യാതി വീണ്ടും വീണ്ടും മഹർഷിയെ കൊട്ടാരത്തിലേക്ക് വിളിച്ചുവെങ്കിലും, തന്റെ തപസ്സു മുടക്കാൻ ആഗ്രഹമില്ലാഞ്ഞ ച്യവനൻ ശാന്തമായി പറഞ്ഞു ശര്യാതിയുടെ പുത്രിയെ വിവാഹംചെയ്തു കൊടുക്കാൻ. ച്യവനന്റെ ആവശ്യം മനസ്സിലാക്കിയ സുകന്യ വിവാഹത്തിനു സമ്മതിക്കുകയും, രാജകീയ സൗകര്യങ്ങൾ എല്ലാം ഉപേക്ഷിച്ച് ച്യവനനൊപ്പം മരവുരിയുടുത്ത് സുകന്യ കാട്ടിലെ അദ്ദേഹത്തിന്റെ ആശ്രമത്തിലേക്ക് താമസം മാറ്റി.

ദിവസങ്ങൾ കടന്നുപോയി സുകന്യയുടെ കരങ്ങൾ ച്യവനനു കണ്ണുകളായി, അവർ സുഖമായി പരിഭവങ്ങൾ ഒന്നും കൂടാതെ ആശ്രമത്തിൽ കഴിഞ്ഞു പോന്നു. ഒരിക്കൽ ദേവവൈദ്യന്മാരായ അശ്വിനീ ദേവന്മാർ ആശ്രമപരിസരത്തു വരികയും സുന്ദരിയായ സുകന്യയെ കാണുകയും ചെയ്തു. സുകന്യയുടെ സൗന്ദര്യത്തിൽ മയങ്ങിയ അശ്വനിദേവന്മാർ അവളെ സ്വന്തമാക്കാനായി സമീപിച്ച് ആഗ്രഹം അവളോട് പറഞ്ഞു. സുകന്യ വിവാഹിതയാണന്നും ഭർത്താവ് ച്യവനമുനിയാണന്നും അവൾ മറുപടി പറഞ്ഞെങ്കിലും നിരന്തരം വിവാഹാഭ്യർത്ഥനയുമായി അവർ പിറകേ കൂടി. അവൾ താൻ പതിവ്രതയാണെന്നും ഭർത്താവല്ലാതെ വേറെ ഒരു പുരുഷനോടും തനിക്ക് പ്രിയം ഇല്ലെന്നും പുറമേ കാണുന്ന സൗന്ദര്യമല്ല എന്നെ ഭർത്താവിനോട് അടുപ്പിക്കുന്നതെന്നും അവൾ അറിയിച്ചു. നീ പതിവ്രതയെങ്കിൽ, ബാഹ്യസൗന്ദര്യമല്ല നീ കാണുന്നതെങ്കിൽ നീ നിന്റെ ഭർത്താവിനെ ഏതു വേഷത്തിലും തിരിച്ചറിയുമല്ലോ, നീ കണ്ടുപിടിക്കു നിന്റെ ഭർത്താവിനെ എന്നു പറഞ്ഞ് അശ്വനികുമാരന്മാർ ഇരുവരും, അടുത്തു നിന്ന ച്യവനമഹർഷിയും അടുത്തുള്ള തടാകത്തിലേക്ക് ഇറങ്ങി മുങ്ങി. നിമിഷങ്ങൾക്കകം മൂവരും രൂപം മാറി ഒരുപോലെയുള്ള മൂന്നു കുമാരന്മാരായി പൊങ്ങിവന്നു. സുകന്യ, മുന്നിൽ പരന്നു കിടക്കുന്ന തടാകത്തിൽ നിലകൊള്ളുന്ന ഒരു പോലുള്ള മൂന്നു സുന്ദരന്മാരെയും മാറിമാറി നോക്കി. അവൾ അത്ഭുതപ്പെട്ടു, മൂന്നുപേരും ഒരേപോലെ വശ്യമായി പുഞ്ചിരിച്ചുകൊണ്ടു മൊഴിഞ്ഞു, 'സുകന്യേ, ഞാനാണ് ച്യവനൻ. സംശയം വേണ്ട. എന്നെ സ്വീകരിക്കാം നിനക്ക്'. സുകന്യ മൂന്നുപേരെയും മാറിമാറി നോക്കി, ഇതിനു മുൻപ്‌ കണ്ടിട്ടേയില്ലാത്ത മൂന്നു സുന്ദരന്മാർ, മൂവരും ഒരുപോലെ.അവൾ പരാശക്തിയായ ജഗദംബികയെ പ്രാർത്ഥിച്ചു. (ദേവിയുടെ അനുഗ്രഹത്താൽ സുകന്യക്കു മനസ്സിലായി ദേവകുമാരന്മാർക്ക് മിഴികൾ അടയാറില്ലത്രെ). ച്യവനമഹർഷിയെ മനസ്സിലാക്കാൻ കഴിഞ്ഞ സുകന്യയേയും ച്യവനനേയും അശ്വനികുമാരന്മാർ അനുഗ്രഹിച്ച് യാത്രയായി. ച്യവനമഹർഷിയ്ക്ക് നിത്യയൗവനശക്തി നൽകിയതുമായി ബന്ധപ്പെടുത്തിയാണ് ച്യവനപ്രാശം എന്ന ഔഷധകൂട്ടിനു ആ പേർ കിട്ടിയത്.


</doc>
<doc id="159809" url="https://ml.wikipedia.org/wiki?curid=159809" title="തുരങ്കം">
തുരങ്കം

ഒരു സ്ഥലത്തു നിന്നു മറ്റൊരിടത്തേക്ക് ഭൂമി തുരന്നു നിർമ്മിക്കുന്ന പാതയാണ് തുരങ്കം. പ്രധാനമായും റോഡ്, തീവണ്ടി ഗതാഗതത്തിനായിട്ടാണ് തുരങ്കം ഉണ്ടാക്കുന്നത്. പൊതുവേ, ഉപരിതല ഗതാഗതം അപ്രായോഗികമായ സാഹചര്യങ്ങളിലാണ് തുരങ്കങ്ങൾ നിർമ്മിക്കുന്നത്. കുന്നുകളും മലകളും പാറക്കെട്ടുകളും നിറഞ്ഞ പ്രദേശങ്ങളിൽ സാധാരണ രീതിയിലുള്ള ഗതാഗത സമ്പ്രദായം ലാഭകരമല്ല. ഇത്തരം സാഹചര്യങ്ങളിലും അണക്കെട്ടുകളിലേക്കു വെള്ളം തിരിച്ചു വിടേണ്ട സന്ദർഭങ്ങളിലുമാണ് തുരങ്കങ്ങൾ നിർമ്മിക്കുന്നത്. ഇന്ത്യയിലെ ഏറ്റവും ദൈർഘ്യമുള്ള തുരങ്കം കൊങ്കൺ റെയിൽ പാതയിലാണ് (ഏകദേശം 6 കി.മീ.) കൊൽക്കത്ത, ഡൽഹി മെട്രോ റെയിൽ പാതകളുടെ പകുതിയോളം ദൂരം തുരങ്കങ്ങളിലൂടെയാണ് കടന്നു പോകുന്നത്. 

ചരിത്രാതീത കാലത്തെ മനുഷ്യർ തങ്ങളുടെ വാസഗേഹമായ ഗുഹകളെ വികസിപ്പിക്കുന്നതിനായിട്ടാകണം ആദ്യമായി തുരങ്ക നിർമ്മാണം നടത്തിയത്. പ്രധാനപ്പെട്ട പ്രാചീന സംസ്ക്കാരങ്ങളിലെല്ലാം തുരങ്ക നിർമ്മാണ രീതികൾ പ്രയോഗത്തിലിരുന്നതായി പരാമർശിച്ചു കാണുന്നു. ബാബിലോണിയൻ വംശജർ ജലസേചനത്തിനായി തുരങ്കങ്ങൾ ഉപയോഗിച്ചിരുന്നു. ബി.സി. 180-60 കളിൽ രാജകൊട്ടാരത്തെ ഒരു ക്ഷേത്രവുമായി ബന്ധിപ്പിക്കാൻ യൂഫ്രറ്റിസ് നദിക്കടിയിലൂടെ ചെങ്കല്ല് പാകിയ 900 മീ. നീളമുള്ള പാത നിർമ്മിക്കപ്പെട്ടു. വേനൽക്കാലത്ത് നദിയുടെ ഗതി തിരിച്ചുവിട്ടാണ് ഇതു പണിതത്. കടുപ്പം കുറഞ്ഞ പാറകൾ തുരന്ന് ക്ഷേത്രങ്ങളും മറ്റും പണിയുന്ന സമ്പ്രദായം ഈജിപ്ത്, എത്യോപ്യ, ഇന്ത്യ എന്നീ രാജ്യങ്ങളിൽ നിലനിന്നിരുന്നു. വെള്ളം വറ്റിച്ച് ചതുപ്പു നിലങ്ങളെ വീണ്ടെടുക്കാനും ജലപ്രണാളി പണിയാനും ഗ്രീക്കുകാരും റോമാക്കാരും തുരങ്കങ്ങൾ ഉപയോഗിച്ചിരുന്നു. ഗ്രീക്കുകാർ ബി.സി. 6-ൽ സാമോസ് ദ്വീപിൽ ചുണ്ണാമ്പു പാറയ്ക്കുള്ളിലൂടെ പണിത ജല തുരങ്കത്തിന് 1036 മീ. നീളവും 1.83 മീ. ഉയരവും ഉണ്ടായിരുന്നു. നേപ്പിൾസിനേയും പൊത്സ്വോലീയേയും (ഇംഗ്ലീഷ്: Pozzouli) ബന്ധിപ്പിച്ച് ബി.സി. 36-ൽ നിർമിച്ച പൊസിലിപ്പൊ (ഇംഗ്ലീഷ്: Pausilippo) ആണ് പ്രാചീന കാലത്തുണ്ടായിരുന്ന ഏറ്റവും വലിയ തുരങ്കം (1468 മീ. നീളം, 7.62 മീ. വീതി, 9.14 മീ. പൊക്കം). ഉൾ ഭിത്തികളുടെ സുരക്ഷിതത്വം ഉറപ്പാക്കുവാൻ സാമാന്യം ബലമേറിയ പാറക്കെട്ടിനുള്ളിലൂടെയാണ് മിക്ക തുരങ്കങ്ങളും നിർമിച്ചിരുന്നത്. തീ കൂട്ടി ചൂടാക്കിയ ശേഷം വെള്ളമൊഴിച്ച് പെട്ടെന്ന് പാറ തണുപ്പിക്കുന്ന ദ്രുത-ശീതനരീതിയാണ് (ഇംഗ്ലീഷ്: fire quenching) ഇതിനായി സ്വീകരിച്ചുപോന്നത്. എന്നാൽ തുരങ്കങ്ങളിലെ വായു പ്രസഞ്ചാരണ രീതി തികച്ചും പ്രാകൃതമായിരുന്നു. ദ്വാരമുഖങ്ങളിൽ കാൻവാസ് വീശി തുരങ്കത്തിലേക്ക് വായു പ്രവഹിപ്പിക്കുവാൻ അടിമകളെ നിയോഗിക്കുന്ന പതിവാണ് ആദ്യകാലത്ത് ഉണ്ടായിരുന്നത്. നിരവധി പേർക്ക് ജീവഹാനി സംഭവിച്ച ഇത്തരം സംവിധാനം, അടിമകൾ സ്വതന്ത്രരാക്കപ്പെട്ടതോടെ ഇല്ലാതായി. തുരങ്ക നിർമ്മാണത്തിൽ പില്ക്കാലത്ത് കൂടുതൽ സുരക്ഷാ ക്രമീകരണങ്ങൾ ഏർപ്പെടുത്തി. ആസ്റ്റരിയയിലെ ഹാൾസ്റ്റാറ്റ് ഗ്രാമത്തിലെ ഉപ്പളങ്ങളിൽ നടത്തിയ പുരാവസ്തു ഖനനത്തിൽ നിന്ന് ഇതിനുള്ള തെളിവുകൾ ലഭ്യമാണ്.

ഖനനത്തിനും സൈനിക എൻജിനീയറിങ് ആവശ്യങ്ങൾക്കു മായിട്ടാണ് മധ്യകാലത്ത് തുരങ്ക നിർമ്മാണം നടത്തിയിരുന്നത്. 17-ാം ശതകത്തോടെ ഗതാഗത ആവശ്യങ്ങൾക്കായും തുരങ്കങ്ങൾ നിർമിച്ചു തുടങ്ങി. ഇത്തരത്തിലൊരെണ്ണം ആദ്യമായി നിർമിച്ചത് (1666-1681) ഫ്രാൻസിലെ പിയെറെ റിക്വെയാണ് (ഇംഗ്ലീഷ്: Pierre Riquet) . അത്ലാന്തിക് കരയേയും മെഡിറ്ററേനിയൻ കടലിനേയും ബന്ധിപ്പിക്കാനുള്ള നീർച്ചാലിന്റെ ഭാഗമായി നിർമ്മിക്കപ്പെട്ട ഇതിന് 156.97 മീ. നീളവും 6.70 × 8.22 ചതുരശ്ര മീറ്റർ ഛേദ വിസ്തീർണവും ഉണ്ടായിരുന്നു. തുരങ്കങ്ങളുണ്ടാക്കാൻ ആദ്യമായി വെടിമരുന്ന് ഉപയോഗിച്ചത് ഇതിന്റെ നിർമ്മാണത്തിലാണ്. വേധക (ഇംഗ്ലീഷ്: drill) പ്രയോഗത്തിലൂടെ ചെറിയ തുളകൾ ഉണ്ടാക്കി വെടിമരുന്നു നിറച്ച് പൊട്ടിച്ചാണ് പാറ തുരന്നിരുന്നത്. തീവണ്ടി ഗതാഗതം വികസിച്ചതോടെ ധാരാളം തുരങ്കങ്ങൾ നിർമ്മിക്കപ്പെട്ടു. ഇതിന്റെ തുടക്കം ഇംഗ്ളണ്ടിലായിരുന്നു. തുടർന്ന് യു.എസ്സിലും റെയിൽവേ തുരങ്കങ്ങൾ നിർമ്മിക്കപ്പെട്ടു. ഈ കാലയളവിൽത്തന്നെ ആൽപ്സിനു കുറുകെ തുരങ്കം നിർമ്മിക്കാനുള്ള ശ്രമങ്ങളും ആരംഭിച്ചിരുന്നു. ക്രമേണ തുരങ്ക നിർമ്മാണത്തിന് റെയിൽ - മൌണ്ടഡ് ഡ്രിൽ ക്യാരേജ്, ഹൈഡ്രോളിക റാം, എയർ കംപ്രസ്സർ തുടങ്ങിയ ഉപകരണങ്ങൾ പ്രയോജനപ്പെടുത്തിത്തുടങ്ങി. നിർമ്മാണ രീതിയിലെ സാങ്കേതികതയ്ക്ക് പുതിയ മാനങ്ങൾ നൽകിയ സംരംഭമാണ് 1876-ൽ മസാച്യുസെറ്റ്സിൽ പൂർത്തിയായ ഹൂസാക് (ഇംഗ്ലീഷ്: Housac) തുരങ്കം. പാറ പൊട്ടിക്കാൻ ഡൈനമൈറ്റ് ആദ്യമായി ഉപയോഗിച്ചത് ഇവിടെയാണ്. വൈദ്യുതി സംവിധാനം, പവർ ഡ്രില്ലുകൾ (നീരാവി കൊണ്ട് പ്രവർത്തിച്ചിരുന്ന ഇവ പിന്നീട് വായു കൊണ്ട് പ്രവർത്തിപ്പിച്ചു) എന്നിവയെല്ലാം ഇതിന്റെ നിർമ്മാണത്തിൽ പ്രയോജനപ്പെടുത്തിയിരുന്നു. വായു പരിസഞ്ചാരണം, ഡ്രെയിനേജ് എന്നിവ സുഗമമാക്കാൻ പുതിയ സംവിധാനങ്ങൾ കണ്ടുപിടിക്കപ്പെട്ടു.

ഇംഗ്ളണ്ടിലേക്കു കുടിയേറിപ്പാർത്ത ഫ്രഞ്ച് എൻജിനീയർ മാർക് ബ്രൂനെൽ കണ്ടുപിടിച്ച സുരക്ഷാ കവചം ഉപയോഗത്തിൽ വന്നതോടെയാണ് ജലഗർഭ തുരങ്കങ്ങൾ നിർമിച്ചു തുടങ്ങിയത്. ലണ്ടനിലെ തെംസ് നദിക്കടിയിലുള്ള അവസാദപടലങ്ങൾ തുരന്നു നിർമിച്ച (ക്രി.വർഷം 1825) വാപ്പിങ് റൊതെർഹിത് തുരങ്കത്തിലാണ് ഈ സംവിധാനം ബ്രൂനെലും മകൻ ഇസംബാർഡും ചേർന്നു പരീക്ഷണം നടത്തിയത്. 6.85 × 11.43 ച. മീറ്റർ പരിച്ഛേദത്തിൽ കുതിരലാടത്തിന്റെ ആകൃതിയിൽ തുരങ്കം പണിത് ഇഷ്ടിക പാകി. ഇടയ്ക്കു വച്ച് ഏഴ് വർഷത്തേക്ക് പണി നിറുത്തിവയ്ക്കേണ്ടി വന്നെങ്കിലും വീണ്ടുമൊരു കവചിത യന്ത്രം ക്രമീകരിച്ച് 1841-ൽ ലോകത്തിലെ പ്രഥമ ജലഗർഭ തുരങ്കം പൂർത്തിയാക്കി (തെംസ് തുരങ്കം, 365.76 മീറ്റർ). ഇതിന്റെ പണി പൂർത്തിയാക്കാൻ ഒമ്പത് വർഷം വേണ്ടി വന്നു. തുടർന്ന് 1869-ൽ ചക്രീയ സംവിധാനം പ്രയോജനപ്പെടുത്തി പീറ്റർ ഡബ്ളിയൂ. ബാർലൊ, ജെയിംസ് ഹെന്റി ഗ്രേറ്റ് ഹെഡ്ഡ് എന്നിവർ 2.43 മീ. വീതിയുള്ള മറ്റൊരു ജലഗർഭ തുരങ്കം കൂടി ഒരു വർഷം കൊണ്ട് തെംസ് നദിക്കു കുറുകെ പണിതു. ടവർ ഹില്ലിൽ നിന്നുള്ള നടപ്പാതയുടെ രൂപത്തിലാണ് ഇതു നിർമിച്ചത്. 1874-ൽ ഗ്രേറ്റ് ഹെഡ്ഡ് തന്നെ ബ്രുനെൽ ബാർലൊ കവചിത രീതിയെ പരിഷ്കരിച്ചു. പുറമേ നിന്നുള്ള ജല മർദത്തെ ചെറുത്തു നിൽക്കാനായി തുരങ്കത്തിനുള്ളിൽ സമ്മർദിത വായു നിറയ്ക്കുന്ന സംവിധാനം സജ്ജീകരിച്ച് കവചിത രീതിയെ തികച്ചും പ്രായോഗികമാക്കി. ഇത്തരത്തിൽ നിർമ്മിക്കപ്പെട്ടതാണ് 3.35 മീ. ദൈർഘ്യത്തിൽ ബസ്വേയിൽ പൂർത്തിയായ തുരങ്കം (1886). പണിക്കിടയിൽ യാതൊരു അപകട മരണവുമുണ്ടാകാതെ 11.2 കി.മീ നീളത്തിൽ തുരങ്കം തയ്യാറാക്കി എന്ന അംഗീകാരവും ഇതിന്റെ നിർമിതിക്കു ലഭിച്ചു. അടുത്ത 75 വർഷക്കാലം ഗ്രേറ്റ് ഹെഡ്ഡ് രീതി ഉപയോഗിക്കപ്പെട്ടിരുന്നു.

സബ് വേ/തീവണ്ടിപ്പാത ക്രോസിങ്ങുകളും തുടർന്ന് ഓട്ടോമൊബൈൽ വാഹനങ്ങൾക്കാവശ്യമായ താരതമ്യേന വലിപ്പമുള്ള തുരങ്കങ്ങളും ഈ രീതിയിൽ നിർമിച്ചു തുടങ്ങി. നിർമ്മാണാവശ്യത്തിന് തുരങ്കത്തിനകത്ത് ഉപയോഗിക്കുന്ന ആന്തര ദഹന എൻജിനിൽ നിന്നു വരുന്ന വായുമലിനീകരണം ഒഴിവാക്കാനുള്ള സംവിധാനം ക്ളിഫോർഡ് ഹോളണ്ട് ക്രമീകരിച്ചു. 1927-ൽ ഹഡ്സൺ നദിക്കിടയിലൂടെ ഒരു 'വെഹിക്കുലർ' തുരങ്കം ഈ രീതിയിൽ നിർമിതമായി. വായു പ്രസഞ്ചാരണ പ്രശ്നങ്ങൾക്ക് ഓൾ സിങ്സ്റ്റാഡ് പരിഹാരം കണ്ടെത്തി. തുരങ്കത്തിനിരുവശവും വലിയ ദക്ഷതയും ശേഷിയും ഉള്ള ഫാനുകൾ സ്ഥാപിച്ച് തുരങ്ക പാതയുടെ അടിയിൽ നിന്ന് ശുദ്ധവായു പ്രവഹിപ്പിച്ചു; മലിനവായു പുറംതള്ളുവാനുള്ള കുഴലുകൾ മേൽത്തട്ടിനു മുകളിൽ ക്രമീകരിക്കപ്പെട്ടു. ഈ രീതിയിലുള്ള നിർമ്മാണത്തിൽ, തുരങ്കത്തിന് സാധാരണയിൽ കവിഞ്ഞ വലിപ്പം വേണമെന്നായി. 1950-കളോടെ മിക്ക ജലഗർഭ തുരങ്കങ്ങളും ഇമ്മെർസ്റ്റാറ്റ് (ഇംഗ്ലീഷ്: immer-stat) സംവിധാനം ഉപയോഗിച്ചു നിർമിച്ചു തുടങ്ങി. വാർത്തെടുത്ത നീളൻ കുഴലുകൾ ജലത്തിനടിയിൽ തയ്യാറാക്കിയ കിടങ്ങുകളിൽ ഉറപ്പിച്ച് പരസ്പരം ബന്ധിപ്പിച്ചാണ് തുരങ്കം നിർമിച്ചിരുന്നത്. ഡെട്രോയിറ്റിനും വിൻഡ്സറിനുമിടയ്ക്ക് ഡെട്രോയിറ്റ് നദിയിലെ റെയിൽവേ തുരങ്കം ഇത്തരത്തിലുള്ള ആദ്യ നിർമിതിയാണ്. ചെലവു കുറയ്ക്കാനാകുന്നു എന്നതിലുപരി സമ്മർദിത വായുവിൽ വച്ചുള്ള പണികൾ ഒഴിവാക്കാം എന്നതാണ് ഈ സംവിധാനത്തിന്റെ പ്രധാന ഗുണമേന്മ (കുഴലിനുള്ളിലെ മർദം അന്തരീക്ഷമർദത്തിനു തുല്യമായിരിക്കും). പൂർണമായും യന്ത്ര സഹായത്തോടെ തുരങ്കം നിർമ്മിക്കാനുള്ള റോട്ടറി സംവിധാനം 1954-ഓടെ ലഭ്യമായി. മീറ്റ്റിമോൾ എന്നായിരുന്നു അന്നത്തെ ഉപകരണം അറിയപ്പെട്ടിരുന്നത്. ജെറോം ഒ. എകർമാൻ, എഫ്.കെ. മിറ്റ്റി, ജെയിംസ് എസ്. റോബിൻസ് എന്നിവരായിരുന്നു ഈ രീതിയുടെ ഉപജ്ഞാതാക്കൾ. ഈ സംവിധാനം വ്യാപകമായതോടെ ദിനംപ്രതി 15.24 മീ. എന്നതിനു പകരം 30 മീറ്റർ നീളത്തോളം തുരങ്കം പണിയാമെന്നായി. 1962-ഓടെ കുത്തൻ ഷാഫ്റ്റുകൾ തയ്യാറാക്കാവുന്ന യാന്ത്രിക റെയിസ് ബോറർ (ഇംഗ്ലീഷ്: raise borer) ഉപയോഗത്തിലായി.

പ്രധാനമായും മൂന്ന് ആധാര തലങ്ങളിലൂടെ തുരങ്കങ്ങൾ നിർമ്മിക്കാം: കടുപ്പമേറിയ പാറയടരുകളിലൂടെയും അന്തർജലീയമായും അവസാദ ശേഖരങ്ങളിലൂടെയും.
ഇതിന് ഡ്രിഫ്റ്റിങ് എന്നു പറയുന്നു. തുരങ്കം പണിയേണ്ട പാറക്കെട്ടിന്റെ മുൻഭാഗത്തായി ഒരു മീറ്റർ ചതുരത്തിൽ ഒരു ദ്വാരം ഉണ്ടാക്കുന്നു. തുടർന്ന് പ്രസ്തുത ദ്വാരത്തെ അല്പാല്പമായി നാലു ഭാഗത്തു നിന്നും വികസിപ്പിക്കുന്നു. ഇതിനായി പാറയിലുണ്ടാക്കുന്ന ചെറിയ ദ്വാരങ്ങളിൽ വെടിമരുന്നു നിറച്ച് പൊട്ടിച്ചു പാറ തകർക്കുന്നു. തുടർന്ന് പാറക്കഷണങ്ങൾ നീക്കം ചെയ്യുന്നു. പാറക്കെട്ടുകളിലൂടെ തുരങ്കങ്ങൾ പണിയുന്നതിന് താങ്ങിന്റെ ആവശ്യം ഇല്ലാത്തതിനാൽ താരതമ്യേന എളുപ്പവും ചെലവു കുറഞ്ഞതുമാണ് ഈ രീതി.

തുരങ്കം നിർമ്മിക്കേണ്ട പാത ജലത്തിനടിയിൽ കിടങ്ങു രൂപത്തിൽ തയ്യാറാക്കി, വാർത്തെടുത്ത ഭീമൻ കുഴലുകൾ, അവിടെ നിരത്തുന്നു. ഇവയെ പരസ്പരം യോജിപ്പിച്ച് ബ്ളാക്ഫിൽ കൊണ്ട് പൊതിഞ്ഞ് തുരങ്കം നിർമ്മിക്കുന്നു. കുഴലുകളെ യഥാസ്ഥാനത്തേക്ക് വഹിച്ചെത്തിക്കുന്നതിനും മറ്റും പല നൂതന സംവിധാനങ്ങളും ഇപ്പോൾ ലഭ്യമാണ്.

താങ്ങ് ആവശ്യമായതിനാൽ ഈ തുരങ്ക നിർമ്മാണ രീതി 'നീഡിൽ ബീം രീതി' എന്നറിയപ്പെടുന്നു. ആദ്യമായി ഒരു ചെറു തുരങ്കം ഉണ്ടാക്കി അതിന്റെ അസ്തിവാരത്തിലെ മണ്ണ് ബലപ്പെടുത്തുന്നു. തുടർന്ന് അവിടെ 1-4 കമ്പുകൾ നാട്ടി അതിനു മുകളിലായി ഒരു ബീം ഉറപ്പിക്കുന്നു. ഇതാണ് നീഡിൽ ബീം. ഇതിന്റെ മുകളിൽ വീണ്ടും ഒരു നിര താങ്ങുകൾ ഉറപ്പിക്കുന്നു; തുരങ്കം പണിയുമ്പോൾ മണ്ണ് ഇടിഞ്ഞു വീഴാതെ തടഞ്ഞു നിറുത്തുവാനാണിത്. 
അവസാദ ശേഖരത്തിലെ തുരങ്ക നിർമ്മാണത്തിൽ അഭിമുഖീകരിക്കേണ്ടിവരുന്ന രണ്ട് പ്രശ്നങ്ങളാണ് മുകളിൽ നിന്നു മണ്ണിടിഞ്ഞ് താഴെ വീഴുന്നതും വെള്ളം താഴേയ്ക്ക് ഒലിച്ചിറങ്ങുന്നതും. ഇവ ഒഴിവാക്കാനായി തുരങ്കത്തിന്റെ മുകൾ തട്ടിൽ കോൺക്രീറ്റ് പൂശാറുണ്ട്; സിമന്റും ഇതിനായി ഉപയോഗിക്കാം. ഈ പൂശലിനെ കോൺക്രീറ്റ് ലൈനിങ് എന്നു പറയുന്നു. രങ്ക നിർമ്മാണത്തിൽ തുരങ്കത്തിനുള്ളിലെ മണ്ണും പാറക്കഷണങ്ങളും നീക്കം ചെയ്യുവാനുള്ള സംവിധാനമാണ് ഷാഫ്റ്റുകൾ. കുന്നിന്റേയോ മലയുടേയോ മുകളിൽ നിന്ന് താഴേക്കു കുഴിക്കുന്ന കുത്തൻ ദ്വാരമാണ് ഷാഫ്റ്റ്. ഇതിന്റെ വ്യാസം ഒരു മീറ്ററോളം വരും. ഇതിലൂടെ കപ്പിയും കയറും ഉപയോഗിച്ച്, തുരങ്കത്തിനുള്ളിലെ മണ്ണും മറ്റും നീക്കം ചെയ്യുന്നു. തുരങ്കത്തിൽ എന്ന പോലെ ഷാഫ്റ്റിനും ലൈനിങ് ഇടാറുണ്ട്. നിർമ്മാണം പൂർത്തിയായതിനുശേഷവും തുരങ്കത്തിനകത്ത് വായു കടന്നു വരാനായി ഈ ഷാഫ്റ്റുകൾ നിലനിർത്തുന്നു.

തുരങ്കം നിർമ്മിക്കേണ്ട സ്ഥലത്തെ ഭൂഘടന പരിശോധിച്ച് അതിന്റെ ഉറപ്പു നിർണയിക്കുന്നു. തുടർന്ന് തുരങ്ക മാർഗ്ഗത്തിന്റെ മധ്യരേഖ കണക്കാക്കുന്നു. ഇതാണ് അലൈൻമെന്റ്. മധ്യരേഖയിൽ നിന്ന് ഓരോ പത്ത്/ഇരുപത് മീ. അകലത്തിലായി കുറ്റികൾ നാട്ടി മാർഗരേഖ ഒന്നുകൂടി ഉറപ്പിക്കുന്നു. മാർഗരേഖ താഴേക്കു കൊണ്ടുവരാൻ വിവിധ ഇനം സർവേ ഉപകരണങ്ങളുടെ സഹായവും തേടുന്നു. തുരങ്കത്തിനുള്ളിലെ പദാർഥങ്ങൾ ഷാഫ്റ്റിലൂടെയാണ് നീക്കം ചെയ്യുന്നതെങ്കിലും തുരങ്കത്തിലൂടേയും ചിലപ്പോൾ അവയെ നീക്കം ചെയ്യാനാകും. ചെലവുകുറഞ്ഞ രീതി സ്വീകരിക്കാറാണു പതിവ്.

തുരങ്കത്തിനുള്ളിൽ ശുദ്ധവായു ലഭ്യമാക്കാനും കാർബൺ ഡൈഓക്സൈഡ് നീക്കം ചെയ്യാനും പ്രത്യേക സംവിധാനം വേണം. 10-15 മീ. നീളത്തിലുള്ള തുരങ്കങ്ങൾക്ക് പ്രത്യേക വായു സഞ്ചാരണ ക്രമീകരണങ്ങൾ ആവശ്യമില്ല; കൂടുതൽ നീളമുള്ളവയ്ക്ക് ഇത് അത്യാവശ്യമാണ്. മൂന്നിനം സംവിധാനങ്ങളാണ് പൊതുവേ നിലവിലുള്ളത്.

വളരെ നീളത്തിലുള്ളതും ലോഹ നിർമിതവുമായൊരു കുഴലാണിത്. ഇതിലൂടെ തുരങ്കത്തിനുള്ളിലേക്ക് ശുദ്ധവായു ബ്ളോയിങ് ഫാൻ ഉപയോഗിച്ച് കടത്തിവിടുന്നതോടെ തുരങ്കത്തിനുള്ളിലെ അശുദ്ധവായു പുറന്തള്ളപ്പെടുന്നു. 

ബ്ളോയിങ് ഫാൻ ഉപയോഗിച്ച് പുറത്തുനിന്നും തുരങ്കത്തിനുള്ളിലേക്ക് ശുദ്ധവായു കടത്തിവിടുന്ന രീതി.

അകത്തെ അശുദ്ധവായു എക്സോസ്റ്റ് ഫാനിലൂടെ പുറത്തേക്കു കൊണ്ടുവരുന്നു. എക്സോസ്റ്റ്, ബ്ളോയിങ് ഫാനുകളുടെ പ്രവർത്തന രീതി ഒന്നു തന്നെയാണ്; വായു തള്ളപ്പെടുന്ന ദിശ വിപരീതമായിരിക്കുമെന്നു മാത്രം. നീളം കൂടിയ തുരങ്കങ്ങളിൽ ഒരറ്റത്ത് ബ്ളോയിങ് ഫാനും മറ്റേ അറ്റത്ത് എക്സോസ്റ്റ് ഫാനും സ്ഥാപിക്കുന്നു. ഇവ രണ്ടും പ്രവർത്തിപ്പിച്ച് ശുദ്ധവായു സംക്രമണം ഉറപ്പാക്കുന്നു.

എല്ലാ തുരങ്കങ്ങളിലും മഴക്കാലത്ത് വെള്ളം ഉള്ളിൽ പ്രവേശിക്കും. ഇതു കൂടാതെ ചതുപ്പു നിലത്തിനടുത്തുള്ള തുരങ്കങ്ങൾക്കുള്ളിലേക്ക് മഴക്കാലമല്ലാത്തപ്പോഴും വെള്ളം പ്രവഹിച്ചു കൊണ്ടിരിക്കും. തുരങ്കത്തിനുള്ളിലെ ജലത്തെ പമ്പ് ചെയ്ത് പുറത്തുകളയുന്നതാണ് അപവാഹം. ഇതിനായി തുരങ്കത്തിനുള്ളിൽ ഏകദേശം 0.5 കി.മീ. ഇടവിട്ട് അപകേന്ദ്ര പമ്പുകൾ സ്ഥാപിക്കുന്നു; ഇതിനായി പ്രത്യാവർത്തി പമ്പുകൾ ഉപയോഗിക്കാറില്ല. വളരെ സമനിരപ്പായ പ്രദേശത്താണ് തുരങ്കം നിർമ്മിക്കുന്നതെങ്കിലും തുരങ്കത്തിന്റെ അടിത്തറ ചെറിയ ചരിവോടുകൂടിയായിരിക്കും നിർമ്മിക്കുക. മഴക്കാലത്ത് വെള്ളം തനിയെ ഒലിച്ചു പോകാനാണിത്. ഇതാണ് സ്വാഭാവിക അപവാഹം. ഇത്തരത്തിൽ എളുപ്പത്തിൽ ജലം ഒലിച്ചുപോകാൻ തുരങ്കത്തിനകത്ത് ഇരുവശങ്ങളിലുമായി ഓരോ തുറന്ന ചാലുകൾ പണിയുന്നു. ഈ ചാലുകളിലൂടെ വെള്ളം ഒലിച്ച് ഒരിടത്തെത്തി തളംകെട്ടുമ്പോൾ ജലത്തെ പമ്പ് ചെയ്ത് തുരങ്കത്തിനു പുറത്തേക്കൊഴുക്കുന്നു. മൂടിയതോ തറ നിരപ്പിനടിയിലൂടെയോ ആയ ചാലുകൾ പൊതുവേ തുരങ്കത്തിനുള്ളിൽ ഉപയോഗിക്കാറില്ല.

റെയിൽവേ തുരങ്കങ്ങൾക്കുള്ളിൽ പ്രകാശനം ഒഴിവാക്കുകയാണു പതിവ്. എന്നാൽ റോഡുകളിലും മറ്റും വരുന്ന വലിയ തുരങ്കങ്ങളിൽ വൈദ്യുത വിളക്കുകൾ സ്ഥാപിക്കാറുണ്ട്.


</doc>
<doc id="159817" url="https://ml.wikipedia.org/wiki?curid=159817" title="നഗോയ">
നഗോയ

ടോക്കിയോ, യോകഹോമ, ഒസാക എന്നിവ കഴിഞ്ഞാൽ ഏറ്റവുമധികം ജനസംഖ്യയുള്ള ജപ്പാനിലെ നഗരമാണ് നഗോയ . മധ്യ ഹോൺഷൂവിലെ നോബി സമതലത്തിൽ, ഇസീ ഉൾക്കടലിന് അഭിമുഖമായി സ്ഥിതിചെയ്യുന്ന നഗോയ ഹോൺഷൂ/ചുബു പ്രദേശത്തിലെ മുഖ്യ നഗരവും ഐകീപ്രവിശ്യയുടെ തലസ്ഥാനവുമാണ്. ജപ്പാനിലെ നഗരങ്ങളിൽ വലിപ്പത്തിൽ നാലാം സ്ഥാനമാണ് നഗോയയ്ക്കുള്ളത്. ഇവിടത്തെ ജനസംഖ്യ 2001-ൽ 21.7 ലക്ഷമായിരുന്നു 
ഒസാകാ നഗരത്തിൽനിന്ന് സു. 136 കി.മീ. അകലെ സ്ഥിതിചെയ്യുന്ന ഈ നഗരം രാജ്യത്തിലെ ഒരു പ്രധാന വ്യാവസായിക-ഗതാഗത കേന്ദ്രമെന്ന നിലയിലും ശ്രദ്ധേയമാണ്. ജപ്പാനിലെ തിരക്കേറിയ തുറമുഖങ്ങളിലൊന്നുകൂടിയായ നഗോയയിൽ വാണിജ്യപ്രാധാന്യമുള്ള ഒരു അന്താരാഷ്ട്ര വിമാനത്താവളവും പ്രവർത്തിക്കുന്നുണ്ട്.

1939-ൽ സ്ഥാപിതമായ നഗോയ സർവകലാശാലയുടെ ആസ്ഥാനം നഗോയയാണ്. അത്സൂതാദേവാലയം, നഗോയ കൊട്ടാരം, തോകുഗാവ മ്യൂസിയം, ഹിഗാഷിയാമ സസ്യോദ്യാനം, മൃഗശാല, സയൻസ് മ്യൂസിയം തുടങ്ങിയവയാണ് നഗരത്തിലെ മുഖ്യ ആകർഷണങ്ങൾ. 1907-ഓടെയാണ് നഗോയ ആധുനിക വികസനപ്രക്രിയയ്ക്കും ദ്രുതഗതിയിലുള്ള വ്യവസായവത്കരണത്തിനും വിധേയമായത്. ഇപ്പോൾ നിരവധി വൻ വ്യവസായസ്ഥാപനങ്ങൾ ഇവിടെ പ്രവർത്തിക്കുന്നുണ്ട്. യന്ത്രസാമഗ്രികൾ, ഗതാഗതോപകരണങ്ങൾ, രാസവസ്തുക്കൾ മുതലായവയുടെ ഉത്പാദനം, ഇരുമ്പുരുക്ക് വ്യവസായം എന്നിവയാണ് ഈ നഗരത്തിലെ മുഖ്യ വ്യവസായങ്ങൾ. ഭക്ഷ്യോത്പന്നങ്ങൾ, ഘടികാരങ്ങൾ, വസ്ത്രം, പ്ലൈവുഡ്, പോഴ്സലീൻ തുടങ്ങിയവയുടെ ഉത്പാദന-വിപണനത്തെ കേന്ദ്രീകരിച്ചുള്ള വ്യവസായങ്ങളും ഗണ്യമായ പുരോഗതി നേടിയിരിക്കുന്നു. 

1891-ലെ ശക്തമായ ഭൂചലനവും രണ്ടാം ലോകയുദ്ധവും നഗോയ നഗരത്തിൽ കനത്ത നാശനഷ്ടങ്ങൾ വിതച്ചെങ്കിലും സമഗ്രമായ നഗര ആസൂത്രണത്തിലൂടെ വളരെപ്പെട്ടെന്നുതന്നെ ഈ നഗരം പുനർ നിർമ്മിക്കപ്പെട്ടു. 'ബുള്ളറ്റ് ട്രെയിൻ' എന്നു വിളിക്കുന്ന അതിവേഗ തീവണ്ടിയും ടോക്യോ നഗരത്തെ നഗോയയുമായി ബന്ധിപ്പിക്കുന്ന ടോമി എക്സ്പ്രസ് വേയും കോബി നഗരവുമായി നഗോയയെ ബന്ധിപ്പിക്കുന്ന മീഷീൻ ഹൈവേയും നഗര പുനർനിർമിതിയുടെ ഭാഗമായാണ് നിർമ്മിക്കപ്പെട്ടത്.


</doc>
<doc id="159819" url="https://ml.wikipedia.org/wiki?curid=159819" title="നമ്മാഴ്വാർ">
നമ്മാഴ്വാർ

തമിഴ് വൈഷ്ണവ കവികളിൽ പ്രഥമഗണനീയനായിരുന്നു നമ്മാഴ്വാർ நம்மாழ்வார். തമിഴ്നാടിന്റെ വടക്കേ അറ്റത്തുള്ള തിരുക്കരുക്കൂറിൽ (ആഴ്വാർ തിരുനഗരി) കാരിയാതരുടെയും ഉടൈയതങ്കയുടെയും മകനായി വേളാളകുലത്തിൽ ജനിച്ചു. ഏഴാം ശ. മുതൽ ഒൻപതാം ശ. വരെയായിരിക്കാം ഇദ്ദേഹത്തിന്റെ കാലമെന്നു പണ്ഡിതന്മാർ വിശ്വസിക്കുന്നു. ഗകോപർ, മാരൻ, പരാങ്കശൻ എന്നീ പേരുകളും ഉണ്ട്. മാരൻ എന്നത് പിതാവിന്റെ പേരോട് ചേർത്ത് കരിമാരൻ എന്നും പറയാറുണ്ട്.

ആഴ്വാർമാരിൽ പ്രധാനിയും മഹത്ത്വം ഉള്ള ആളുമായതിനാൽ നമ്മാഴ്വാർ (നം ആഴ്വാർ-നമ്മുടെ ആഴ്വാർ) എന്നു പറയുന്നു. ജനിച്ചതുമുതൽ സംസാരിക്കാതിരുന്ന ഗംഗോപർ പെരുമാൾ കോവിലിലെ പുളിമരത്തിന്റെ ചുവട്ടിൽ തപസ്സുചെയ്ത് ദൈവാനുഗ്രഹം നേടിയത്രെ. ജ്ഞാനപ്രകാശം നല്കാൻ അവിടെയെത്തിയ മധുരകവികൾക്കു മറുപടി പറയാനാണ് ഇദ്ദേഹം ആദ്യമായി വാക്കുകൾ ഉച്ചരിച്ചത് എന്നാണൈതിഹ്യം. ഇപ്രകാരം വളരെ ചെറുപ്പത്തിലേ ദൈവദർശനം നേടി ജ്ഞാനിയാവുകയും ലൌകിക ചിന്തകളിൽ നിന്നു മുക്തനാവുകയും ചെയ്തു. തമിഴ്നാട്ടിലെ ശൈവമതത്തിന് മാണിക്യവാചകർ എങ്ങനെയാണോ അതുപോലെയാണ് വൈഷ്ണവമതത്തിന് നമ്മാഴ്വാർ. വൈഷ്ണവ ഭക്തനാണെങ്കിലും മുമ്മൂർത്തികളെയും ആരാധിച്ചിരുന്നു. എല്ലാത്തിലും ദൈവത്തെ കാണുന്ന മനസ്സ് ഇദ്ദേഹത്തിന്റെ പ്രത്യേകതയാണ്. ഉണ്ണുന്ന ചോറും കുടിക്കുന്ന വെള്ളവും ചവയ്ക്കുന്ന വെറ്റിലയും എല്ലാം കണ്ണൻ എന്നാണ് ഇദ്ദേഹം പറയാറുള്ളത്.

വൈഷ്ണവാധ്യക്ഷ പരമ്പരയിലെ അവസാനത്തെ ആഴ്വാരും ആദ്യത്തെ ആചാര്യനുമാണ് നമ്മാഴ്വാർ. പരജ്ഞാനപരമഭക്തിയാലും ദൈവകൃപയാലും താൻ ദർശിച്ച തത്ത്വങ്ങൾ തിരുവായ്മൊഴി, തിരുവിരുത്തം, തിരുവാശിരിയം, പെരിയ തിരുവന്താദി എന്നീ കൃതികളിലൂടെ ലോകസമക്ഷം സമർപ്പിച്ചു. ഇവയിൽ ഋഗ്വേദസാരം തിരുവിരുത്തത്തിലും യജുർവേദതത്ത്വം തിരുവാശിരിയത്തിലും അഥർവരഹസ്യം തിരുവന്താദിയിലും സാമവേദസാരം തിരുവായി മൊളിയിലും അവതരിപ്പിച്ചിട്ടുള്ളതായി പണ്ഡിതന്മാർ കരുതുന്നു. ഈ കൃതികളെ വൈഷ്ണവർ തങ്ങളുടെ ചതുർഗ്രന്ഥങ്ങളായിട്ടാണ് കണക്കാക്കുന്നത്.

നമ്മാഴ്വാരുടെ കൃതികളിൽ ഏറ്റവും പ്രധാനപ്പെട്ടത് ദ്രാവിഡവേദമെന്ന് അറിയപ്പെടുന്ന തിനവായ് മൊഴിയാണ്. ഇതിൽ ഉരൈതിലൈ, ഉയിർനിലൈ, ഉപായനിലൈ, വിരോധിനിലൈ, പുരുഷാർഥനിലൈ എന്നിങ്ങനെ അഞ്ചു വിഭാഗങ്ങളുണ്ട്. ഈ അർഥപഞ്ചകജ്ഞാനം മുക്തിപ്രാപിക്കുന്നതിന് ഉപകരിക്കുമെന്നാണ് മതപണ്ഡിതന്മാരുടെ വിശ്വാസം. ഈ കൃതിക്ക് നിരവധി വ്യാഖ്യാനങ്ങളും ഉണ്ടായിട്ടുണ്ട്. ഇവയിൽ 10-ാം നൂറ്റാണ്ടിൽ ജീവിച്ചിരുന്ന ശ്രീമദ് നാരദമുനിവരുടെ വ്യാഖ്യാനം സവിശേഷമാണ്.

വൈഷ്ണവമതത്തിലെ ഏറ്റവും സമുന്നതമായ ആത്മജ്ഞാനമാണ് നമ്മാഴ്വാരുടെ കവിതകളിൽ പ്രതിഫലിക്കുന്നത്.


</doc>
<doc id="159820" url="https://ml.wikipedia.org/wiki?curid=159820" title="നർമ്മദ ബചാവോ ആന്ദോളൻ">
നർമ്മദ ബചാവോ ആന്ദോളൻ

നർമദ നദിക്ക് കുറുകേ അണക്കെട്ടുകൾ നിർമ്മിക്കുന്നതിലൂടെ പദ്ധതി പ്രദേശത്തെ ആദിവാസികളും കർഷകരും വൻതോതിൽ കുടിയൊഴിപ്പിക്കപ്പെടുന്നതിനും അതുമൂലമുണ്ടാകുന്ന പരിസ്ഥിതിവിനാശത്തിനുമെതിരെ രൂപംകൊണ്ട ഒരു സർക്കാരിതര സന്നദ്ധ സംഘടനയാണ് നർമദ ബചാവോ ആന്ദോളൻ . 1989-ൽ മേധാപട്കറുടെ നേതൃത്വത്തിലാണ് ഈ പ്രസ്ഥാനം രൂപം കൊണ്ടത്. അഹിംസാത്മകമായ പ്രക്ഷോഭരീതി സ്വീകരിച്ചിരിക്കുന്ന ഈ പ്രസ്ഥാനത്തിൽ മനുഷ്യാവകാശ പ്രവർത്തകർ, പരിസ്ഥിതി പ്രവർത്തകർ, ശാസ്ത്രജ്ഞർ, ബുദ്ധിജീവികൾ, സാമൂഹ്യപ്രവർത്തകർ, പൊതുജനങ്ങൾ എന്നിവർ സജീവപങ്കാളികളാണ്. അണക്കെട്ടിനെതിരായ സമരം ഇപ്പോഴും തുടരുന്നു. അണക്കെട്ടുനിർമ്മാണം നിർത്തിവയ്ക്കണമെന്നും കുടിയൊഴിപ്പിക്കപ്പെടുന്നവരെ പുനരധിവസിപ്പിക്കണമെന്നും വാദിക്കുന്ന ഗുജറാത്തിലെ ആർച്ച്-വാഹിനി, നർമദ അൻസർ ഗ്രസ്ഥസമിതി, മധ്യപ്രദേശ് ആസ്ഥാനമായുള്ള നർമദ ഖാദി നവനിർമാൺ സമിതി, മഹാരാഷ്ട്രയിലെ നർമദ ധരൺ ഗ്രസ്ഥസമിതി തുടങ്ങിയ സംഘടനകളും എൻ.ബി.എ.യുമായി ചേർന്ന് പ്രവർത്തിക്കുന്നുണ്ട്.

1947-ലാണ് നർമദ നദിയിലെ വെള്ളം എങ്ങനെ ഉപയോഗിക്കാമെന്ന് പഠിക്കാൻ ഒരു കമ്മീഷനെ നിയോഗിച്ചത്. ഗുജറാത്ത്, മധ്യപ്രദേശ്, മഹാരാഷ്ട്ര സംസ്ഥാനങ്ങളിലൂടെ കടന്നുപോകുന്ന നദിയിലെ ജലവിതരണ തർക്കം പരിഹരിക്കുന്നതിനു 1969 ഒ. 6-ന് നദീജല തർക്ക പരിഹാര സമിതി നിലവിൽ വന്നു. 1979 ഡി. 12-ന് റിപ്പോർട്ട് സമർപ്പിച്ചു.

സമിതിയുടെ നിർദ്ദേശാനുസരണം 30 വലിയ അണക്കെട്ടുകളും 135 ഇടത്തരം അണക്കെട്ടുകളും 3000 ചെറു അണക്കെട്ടുകളും നിർമ്മിക്കാൻ തീരുമാനിച്ചു. 1984-ൽ നിർമ്മാണം ആരംഭിച്ചു. ലക്ഷക്കണക്കിന് ജനങ്ങളുടെ കാർഷിക, കുടിവെള്ള പ്രശ്നങ്ങൾ പരിഹരിക്കപ്പെടുമെന്നാണ് സർക്കാർ അവകാശപ്പെട്ടത്. സർക്കാരിന്റേത് അതിവാദങ്ങളാണെന്നും യഥാർഥത്തിൽ ഗുണഭോക്താക്കളെക്കാൾ ബാധിതരാണുണ്ടാവുകയെന്നും വിമർശകർ ചൂണ്ടിക്കാണിച്ചു. മൂന്ന് ലക്ഷം പേരെ മാറ്റിപ്പാർപ്പിക്കേണ്ടിവരുമെന്നും, ഏഴുലക്ഷം പേരുടെ ഉപജീവനമാർഗ്ഗം ഇല്ലാതാവുമെന്നും വ്യക്തമാക്കപ്പെട്ടു. മധ്യപ്രദേശിലെ മഹേശ്വർ ഡാം 40000-ൽപ്പരം മനുഷ്യരുടെ ഉപജീവനം ഇല്ലാതാക്കുമെന്നും 61 ഗ്രാമങ്ങളെ ബാധിക്കുമെന്നും വിമർശകർ ചൂണ്ടിക്കാണിച്ചു. ബാധിതരുടെ മൂന്നിൽ ഒന്ന് കെവാട്സ്, ഹാർസ് എന്നീ ആദിവാസി വിഭാഗങ്ങളാണ്.

1985-ൽ മേധാപട്കറും സംഘവും പദ്ധതി പ്രദേശം സന്ദർശിച്ചു. വലിയ വിഭാഗം ജനങ്ങൾ പദ്ധതിയുടെ ഇരകളാകുമെന്ന ആശങ്ക വ്യാപകമായി. പദ്ധതിയുടെ പ്രത്യാഘാതങ്ങളെക്കുറിച്ച് സൂക്ഷ്മമായ പഠനം നടത്താതെയാണ് അണക്കെട്ട് നിർമ്മാണത്തിനൊരുങ്ങുന്നതെന്ന പരാതിയും വ്യാപകമായി. അടിസ്ഥാന പാരിസ്ഥിതിക നിബന്ധനകളുടെ ലംഘനം, സൂക്ഷ്മപഠനങ്ങളുടെയും ആസൂത്രണത്തിന്റെയും അഭാവം എന്നീകാരണങ്ങൾ ചൂണ്ടിക്കാണിച്ചുകൊണ്ട് കേന്ദ്ര പരിസ്ഥിതി മന്ത്രാലയം പദ്ധതിനിർദ്ദേശം മരവിപ്പിച്ചു.

പദ്ധതിക്കുവേണ്ടി ലോകബാങ്ക് 450 മില്യൻ ഡോളർ വായ്പയായി നല്കാൻ തീരുമാനിച്ചു. ജനങ്ങളെ പുനരധിവസിപ്പിക്കാതെ നിലവിലുള്ള വിളകൾക്ക് നഷ്ടപരിഹാരം നല്കി പ്രശ്നം പരിഹരിക്കാനായിരുന്നു ആദ്യ തീരുമാനം. മേധാപട്കർ കേന്ദ്രസർക്കാരിനെ സമീപിച്ചപ്പോഴാണ് ഈ വിവരങ്ങൾ അറിയാൻ കഴിഞ്ഞത്. അവർ ഗവേഷണപഠനം ഉപേക്ഷിച്ച് പദ്ധതിബാധിതരായ ജനങ്ങളെ സംഘടിപ്പിക്കാനും പ്രക്ഷോഭം നയിക്കാനും തീരുമാനിച്ചു. മധ്യപ്രദേശിൽ നിന്ന് ആരംഭിച്ച് നർമദ താഴ്വരയിൽ അവസാനിക്കുന്ന വിധത്തിൽ അയൽ സംസ്ഥാനങ്ങളിലൂടെ 36 ദിവസം നീണ്ട ഐക്യദാർഢ്യമാർച്ച് സംഘടിപ്പിച്ചു. ഇത് വരാൻപോകുന്ന നീണ്ട സമരങ്ങളുടെ മുന്നോടിയാണെന്നും മേധ പ്രഖ്യാപിച്ചു. മാർച്ചിനെ പോലീസ് ക്രൂരമായി അടിച്ചമർത്താനാണ് ശ്രമിച്ചത്. പുനരധിവാസം ആവശ്യപ്പെട്ടുകൊണ്ട് പദ്ധതിയുടെ ഇരകളാകാൻ പോകുന്ന ജനങ്ങളുടെ പ്രതിഷേധ ധർണ മധ്യപ്രദേശ് മുഖ്യമന്ത്രിയുടെ വസതിക്കുമുമ്പിൽ സംഘടിപ്പിക്കപ്പെട്ടു.

സർദാർ സരോവർ പദ്ധതി നിർത്തിവയ്ക്കണമെന്നാവശ്യപ്പെട്ടുകൊണ്ട് പ്രക്ഷോഭം ആരംഭിച്ചു. പട്കർ 22 ദിവസം നീണ്ട നിരാഹാരസമരം നടത്തുകയും പ്രശ്നം ആഗോളതലത്തിൽ ശ്രദ്ധിക്കപ്പെടുകയും ചെയ്തു. 1991-ൽ ലോകബാങ്ക് സ്വതന്ത്ര അന്വേഷണം നടത്താൻ തീരുമാനിച്ചു. ലോകബാങ്കിന്റെയും ഇന്ത്യാ ഗവൺമെന്റിന്റെയും നയങ്ങൾക്ക് വിരുദ്ധമായാണ് പദ്ധതിയെന്ന് വിശദീകരിച്ചുകൊണ്ട് 1995-ൽ ലോകബാങ്ക് വായ്പ നല്കാനുള്ള തീരുമാനം പിൻവലിച്ചു.

പദ്ധതി പ്രദേശത്ത് നിന്ന് ജനങ്ങളെ ഇറക്കിവിടുന്നതിനെതിരായി 1993-ൽ മേധാപട്കർ നിരാഹാരസമരം പ്രഖ്യാപിച്ചു. 1994-ൽ സംഘടനയുടെ ഓഫീസ് ഒരുവിഭാഗം രാഷ്ട്രീയ പ്രവർത്തകർ ആക്രമിച്ചു. 20 ദിവസം നീണ്ട നിരാഹാരസമരത്തിനൊടുവിൽ മേധയെ പൊലീസ് അറസ്റ്റുചെയ്തു.

പദ്ധതിപ്രവർത്തനം തടയണമെന്ന് ആവശ്യപ്പെട്ട് എൻ.ബി.എ. കോടതിയെ സമീപിച്ചു. അണക്കെട്ട് നിർമ്മാണം നിർത്തിവയ്ക്കാനും പുനരധിവാസപ്രവർത്തനങ്ങൾ പൂർത്തീകരിക്കാനും 1995-ൽ കോടതി സംസ്ഥാനസർക്കാരുകളോട് നിർദ്ദേശിച്ചു. നീണ്ട നിയമ നടപടികൾക്കുശേഷം 1999-ൽ നിർമ്മാണപ്രവർത്തനം തുടരാൻ കോടതി അനുവദിക്കുകയാണുണ്ടായത്.

ജലനിരപ്പ് 99 മീറ്ററിലേക്ക് ഉയർത്താൻ തീരുമാനിച്ചതിൽ പ്രതിഷേധിച്ച് ആ വർഷം ആഗ. 11-ന് ജലസമാധി എന്ന പുതിയ സമരരീതി പ്രഖ്യാപിച്ചു. ജലനിരപ്പ് ഉയരുമ്പോൾ മുങ്ങുന്ന പ്രദേശത്തു നിന്ന് പിന്മാറാൻ അവർ വിസമ്മതിച്ചു. പൊലീസ് പ്രവർത്തകരെ അറസ്റ്റ് ചെയ്തുനീക്കി.

കുടിയൊഴിപ്പിക്കപ്പെട്ട മനുഷ്യർക്കും, പ്രകൃതിക്കും വേണ്ടിയുള്ള എൻ.ബി.എ.യുടെ സമരം തുടരുകയാണ്. ഇത് ലോകത്തിന്റെ ശ്രദ്ധ പിടിച്ചുപറ്റി. മേധാ പട്കർ ഈ സമരത്തിലൂടെ ഇന്ത്യയിലെ സാമൂഹിക പാരിസ്ഥിതിക പോരാട്ടങ്ങളുടെ മുൻനിര നേതാവായിത്തീർന്നു. ലോകമെമ്പാടുമുള്ള നവസാമൂഹിക പ്രസ്ഥാനങ്ങൾക്ക് പ്രചോദനം നൽകിയ പ്രസ്ഥാനമായി നർമദ ബചാവോ ആന്ദോളൻ മാറിക്കഴിഞ്ഞു. 


</doc>
<doc id="159826" url="https://ml.wikipedia.org/wiki?curid=159826" title="കോളിയസ്">
കോളിയസ്

ഇലകളുടെ വൈവിധ്യവും നിറങ്ങളും കൊണ്ട് ആകർഷമായാ ഒരു അലങ്കാര സസ്യമാണ് കോളിയസ്. (ആംഗലേയം:"Coleus"). ആഫ്രിക്ക, ഏഷ്യ എന്നിവിടങ്ങളിൽ കാണപ്പെടുന ഈ സസ്യത്തിന്റെ പല നിറത്തിലും ആകൃതിയിലും കാണപ്പെടുന്ന ഇലകളോട് കൂടിയ ഈ സസ്യം ലോകത്ത് മിക്കവാറും എല്ലാ പ്രദേശങ്ങളിലും ഉദ്യാനസസ്യമായി തന്നെ പരിപാലിക്കുന്നു. ഇതിന്റെ തണ്ടുകൾ ഒടിച്ചു നട്ടാണ് സാധാരണയായി വംശവർദ്ധന നടത്തുന്നത്.

നീർവാഴ്ചയും തണലും ലഭിക്കുന്നിടങ്ങളിൽ നല്ല രീതിയിൽ വളാരുന്ന ഇവയുടെ പൂക്കൾ വളരെ ചെറുതും തണ്ടുകളുടെ അഗ്രത്തായി കുലകളായി കാണപ്പെടുന്നു.
ഇത്ര അധികം വർണങ്ങളിൽ ഇലകളുള്ള അലങ്കാരചെടികൾ അപൂർവമാണ് ഇതിന്റെ ജന്മസ്ഥലം ജാവ ദീപുകൾ ആണ്, ഇതിന്റെ ഇലകളിൽ ആണ് വർണ്ണ വസന്തം മുഴുവൻ. വിത്തുവഴിയും തന്ടുകളിൽനിന്നു നിന്നും ഒക്കെ പുതിയ ചെടി വളർത്തി എടുക്കാവുന്നതാണ്..അത്ര അധികം ഉയരം വക്കാത്ത ചെടിയാണ് ഇത് സ്വാഭാവികമായി നിറയെ ശാഖകൾ കാണാവുന്നതാണ് കടും ചുവപ്പിലാണ് ആദ്യകാലങ്ങളിൽ കണ്ടിരുന്നത്‌ എങ്കിലും ഇപ്പോൾ മറൂൺ, ഓറൻച്, പർപിൾ,എന്നീ വർണങ്ങളിൽ കാണപ്പെടുന്നു 
അധികം ഉയരം വക്കാത്ത രീതിയിലും, പൂവിടാതെയും ആണ് കോളിയസ് വളർത്താൻ ഉത്തമം അല്ലങ്ങിൽ അത് ചെടിയുടെ ഭംഗി കുറയാനും എളുപ്പം വാടി അഴുകി പോകാനും കാരണമായേക്കാം 


</doc>
<doc id="159827" url="https://ml.wikipedia.org/wiki?curid=159827" title="അരിസ്റ്റോലോക്കിയേസീ">
അരിസ്റ്റോലോക്കിയേസീ

ഒരു സസ്യകുടുംബമാണ് അരിസ്റ്റോലോക്കിയേസീ. "ഈശ്വരീകുലം" എന്നും ഇതറിയപ്പെടുന്നു. ആറു ജെനുസ്സുകളിലായി നാനൂറിലധികം സ്പീഷീസുണ്ട്. ഇവയിലധികവും ഉഷ്ണമേഖലാ പ്രദേശങ്ങളിൽ മാത്രം വളരുന്നവയാണ്. ഇവ ഓഷധികളോ കട്ടികൂടിയ തണ്ടുകളോടുകൂടിയ (woody) ആരോഹികളോ ആയിരിക്കും. 
ഇതിന്റെ ഇലകൾ സരളവും ഏകാന്തരവിന്യാസത്തിൽ ക്രമീകരിച്ചിരിക്കുന്നതുമാണ്. ഇലകൾക്ക് നീണ്ട ഞെട്ടുണ്ട്. ഇവ ഹൃദയാകാരമോ മൂന്നോ അഞ്ചോ പാളി (lobes) കളായി വിഭജിക്കപ്പെട്ട പത്രപാളിയോടുകൂടിയതോ ആയിരിക്കും. ഇലകളിലും ചെടിത്തണ്ടിലും എണ്ണമയമായ കോശങ്ങളും കലകളുമുണ്ട്.
അരിസ്റ്റോലോക്കിയ ജീനസ്സിന് മുന്നൂറോളം സ്പീഷീസുണ്ട്. ഇവയിലധികവും കട്ടികൂടിയ തണ്ടുള്ള ആരോഹികളാണ്. അ. ക്ളിമറ്റൈറ്റിസ് എന്ന ഓഷധിക്ക് ചിരസ്ഥായിയായ പ്രകന്ദമുണ്ട്. ഇലയുടെ കക്ഷ്യങ്ങളിൽ നിന്ന് ഒറ്റയായോ ചെറുകൂട്ടങ്ങളായോ പുഷ്പങ്ങളുണ്ടാകുന്നു. പുഷ്പങ്ങളുടെ നിറം പച്ചകലർന്ന മഞ്ഞയോ, നീല ലോഹിതമോ ശബളിതമോ (variegated) ആയിരിക്കും. പുഷ്പങ്ങൾക്ക് പലപ്പോഴും ചീഞ്ഞ മാംസത്തിന്റെ ഗന്ധമുണ്ടായിരിക്കും. ദ്വിലിംഗിപുഷ്പങ്ങളുടെ ദളാഭ പരിദളപുട (petaloid perianth) സമമിതവും മണിയുടെ ആകൃതിയിലുള്ളതുമോ (Asarum), അരിസ്റ്റോലോക്കിയയിലേതുപോലെ പിച്ചർപോലുള്ളതോ, ഏകവ്യാസ സമമിത(zygomorphine)മോ ട്യൂബു പോലെയുള്ളതോ ആയിരിക്കും. 6-36 കേസരങ്ങളുണ്ട്; ഇവ സ്വതന്ത്രമോ അല്ലെങ്കിൽ വർത്തികയുമായി സംയോജിച്ച് ശ്ലിഷ്ടദണ്ഡം (Gynostegium) പോലെയോ ആയിത്തീർന്നിരിക്കും. 1-1.5 സെ.മീ. നീളമുള്ള കായ്കൾക്ക് ആയതാകാരമോ ദീർഘവൃത്താകാരമോ ആണ്. കായ്കളുടെ ഉപരിതലം മിനുസമുള്ളതും നെടുകെ ചാലുകളുള്ളതുമാണ്. ജൂല. മുതൽ ഡി. വരെയുള്ള കാലയളവിലാണ് പുഷ്പങ്ങൾ ഉണ്ടാകുന്നത്. വിത്തുമുഖേന വംശവർധന നടത്തുന്നു.
അരിസ്റ്റോലോക്കിയേസീ കുടുംബത്തിലെ ആട്ടുകൊട്ടപ്പാല, ആടുതിന്നാപ്പാല, ആടുതൊടാപ്പാല എന്നീ പേരുകളിലറിയപ്പെടുന്ന അ. ബ്രാക്ടിയോലേറ്റ, കരളകം, ഗരുഡക്കൊടി, ഈശ്വരമുല്ല എന്നീ പേരുകളിലറിയപ്പെടുന്ന കരളയം (അ. ഇൻഡിക) നിരവധി ഔഷധങ്ങളുണ്ടാക്കാനുപയോഗിക്കുന്നു. 


</doc>
<doc id="159834" url="https://ml.wikipedia.org/wiki?curid=159834" title="ദൈവത്തിന്റെ വികൃതികൾ">
ദൈവത്തിന്റെ വികൃതികൾ

1992-ലെ മികച്ച ചലച്ചിത്രത്തിനുള്ള സംസ്ഥാന പുരസ്കാരം ലഭിച്ച മലയാളചലച്ചിത്രമാണ് ദൈവത്തിന്റെ വികൃതികൾ (The Ways of God). എം. മുകുന്ദന്റെ നോവലിന് മുകുന്ദനും ലെനിൻ രാജേന്ദ്രനും ചേർന്ന് രൂപം കൊടുത്ത തിരക്കഥയെ ആധാരമാക്കി സൗപർണിക മൂവി ആർട്ട്സിന്റെ ബാനറിൽ നിർമ്മിച്ച ഈ ചിത്രം സംവിധാനം ചെയ്തത് ലെനിൻ രാജേന്ദ്രനാണ്. ഫ്രഞ്ച് അധിനിവേശ പ്രദേശമായ മാഹിയിലെ ഫ്രഞ്ച് സദസ്സുകളിൽ മായാജാലം കാട്ടി ഹർഷോന്മാദം സൃഷ്ടിക്കുന്ന അൽഫോൺസച്ചന്റെ ജീവിതദുരന്തത്തിന്റെ കഥയാണ് "ദൈവത്തിന്റെ വികൃതികൾ" പറയുന്നത്.

ഫ്രഞ്ച് വംശജർ മാഹി വിട്ടുപോകുന്ന അവസാനത്തെ കപ്പൽ പുറപ്പെടുംമുമ്പുവരെ 'നമുക്കും ഫ്രാൻസിലേക്കു പോയി സുഖമായി ജീവിക്കാം' എന്ന് ഭാര്യ മാഗി മദാമ്മ അൽഫോൺസച്ചനോട് അപേക്ഷിച്ചു. പക്ഷേ അച്ചന് ആ ദേശം വിട്ടുപോകുവാനാകുമായിരുന്നില്ല. സമൃദ്ധിയുടെ വാഗ്ദത്തഭൂമിയായ ഫ്രാൻസിലേക്കു പോകാൻ കഴിയാത്തതിലുള്ള അമർഷം മദാമ്മയുടെ ജീവിതത്തിന്റെ താളം തെറ്റിച്ചു. മകൻ മൈക്കിൾ അവസരം കിട്ടിയപ്പോൾ ഫ്രാൻസിലേക്കു കടന്നു. മകൾ എൽസി ചിത്രശലഭത്തെപ്പോലെ അവിടെ പാറി നടന്നു. ഫ്രഞ്ച് വംശജർ സ്വദേശത്തേക്കു മടങ്ങിയതോടെ നിത്യവൃത്തിക്കുപോലും നട്ടം തിരിയുന്ന നാട്ടുകാരുടെ മുന്നിൽ അച്ചന്റെ പഴഞ്ചൻ ജാലവിദ്യകൾ വില്ക്കപ്പെട്ടില്ല. മാഹി പഴയ മാഹിയല്ലാതായ കാര്യം അദ്ദേഹമറിഞ്ഞില്ല. ജീവിതം പട്ടിണിയിലേക്കു നീങ്ങുകയായിരുന്നു.


1992-ലെ മികച്ച ചിത്രത്തിനുള്ള സംസ്ഥാന പുരസ്കാരവും മികച്ച നടി, മികച്ച തിരക്കഥ, മികച്ച വസ്ത്രാലങ്കാരം എന്നിവയ്ക്കുള്ള പുരസ്കാരങ്ങളും ഈ ചിത്രം നേടി. 1993-ലെ ഇന്ത്യൻ പനോരമയിലേക്ക് ഇത് തിരഞ്ഞെടുക്കപ്പെട്ടു. അതേ വർഷത്തെ 'പദ്മരാജൻ പുരസ്കാര'ത്തിൽ നല്ല ചിത്രത്തിനും തിരക്കഥയ്ക്കുമുള്ള അവാർഡ് നേടിയതും "ദൈവത്തിന്റെ വികൃതികൾ" ആണ്.



</doc>
<doc id="159861" url="https://ml.wikipedia.org/wiki?curid=159861" title="ഗോവിന്ദ് നിഹലാനി">
ഗോവിന്ദ് നിഹലാനി

ഒരു ഇന്ത്യൻ ചലച്ചിത്രസംവിധായകനും, ഛായാഗ്രാഹകനുമാണ് ഗോവിന്ദ് നിഹലാനി. കഥാകൃത്ത്, നിർമാതാവ് എന്നീ നിലകളിലും ശ്രദ്ധേയനായ ഇദ്ദേഹം, ഇന്ത്യയിൽ സമാന്തര ചലച്ചിത്രപ്രസ്ഥാനത്തെ സജീവമാക്കിയ ആദ്യകാല സിനിമാപ്രവർത്തകരിലൊരാളാണ്. ഹിന്ദി ചലച്ചിത്രങ്ങൾക്ക് പുറമേ, മറാഠി, ബംഗാളി ഭാഷകളിലും സിനിമാ സംവിധാനം നിർവഹിച്ചിട്ടുണ്ട്.

1940 ഓഗസ്റ്റ് 19-ന് കറാച്ചിയിൽ ജനിച്ചു. ഇന്ത്യാവിഭജനാനന്തരം മുംബൈയിലേക്ക് കുടിയേറുകയായിരുന്നു. 1962-ൽ സിനിമാട്ടോഗ്രാഫിയിൽ ബിരുദം കരസ്ഥമാക്കിയ നിഹലാനി വിഖ്യാത ചലച്ചിത്രഛായാഗ്രാഹകനായ വി.കെ. മൂർത്തിയുടെ അസിസ്റ്റന്റായിട്ടാണ് ചലച്ചിത്രരംഗത്ത് പ്രവേശിച്ചത്. അക്കാലത്ത്, ശ്യാം ബെനഗലിന്റെ പല ചിത്രങ്ങൾക്കും ക്യാമറ ചലിപ്പിച്ചിരുന്നത് മൂർത്തിയായിരുന്നു. അദ്ദേഹത്തിന്റെ കീഴിലുള്ള പ്രവർത്തനം നിഹലാനിക്ക് ശ്യാം ബെനഗലുമായുള്ള സൗഹൃദത്തിന് വഴിയൊരുക്കി. ഛായാഗ്രഹണരംഗത്ത് സ്വന്തമായ ഒരു ശൈലി രൂപപ്പെടുത്തുന്നതിൽ മൂർത്തിയുടെയും ശ്യാം ബെനഗലിന്റെയും ഗണ്യമായ സ്വാധീനമുണ്ടായിരുന്നു. 1970-ൽ പുറത്തിറങ്ങിയ ശാന്തത ആണ് ഇദ്ദേഹം സ്വന്തമായി ഛായാഗ്രഹണം നിർവഹിച്ച ആദ്യ ചലച്ചിത്രം. അങ്കുർ (1974), നിശാന്ത് (1975), ഭൂമിക (1977), ജുനൂൻ (1978), അറ്റൻബറോയുടെ ഗാന്ധി (1981) തുടങ്ങിയവയാണ് ഇദ്ദേഹത്തിന്റെ ഛായാഗ്രഹണ ജീവിതത്തിലെ ആദ്യകാല ചിത്രങ്ങൾ.

1980-കളോടെ നിഹലാനി സംവിധാനരംഗത്തേക്കും കടന്നു. ഛായാഗ്രഹണത്തിലെന്നപോലെതന്നെ സംവിധാന നിർവഹണത്തിലും ഇദ്ദേഹം തന്റേതായ ഒരു ശൈലി രൂപപ്പെടുത്തുകയും നിരവധി പരീക്ഷണങ്ങൾക്ക് മുതിരുകയും ചെയ്തു. ഇദ്ദേഹത്തിന്റെ കന്നി ചിത്രമായ ആക്രോശ് (1980) തന്നെ ഇതിന് മികച്ച ഉദാഹരണമാണ്. ഫിലിംഫെയർ പുരസ്കാരമുൾപ്പടെ നിരവധി അംഗീകാരങ്ങൾക്കർഹമായിട്ടുള്ള ഈ ചിത്രത്തിൽ ഓം പുരി, നസ്റുദ്ദീൻ ഷാ, സ്മിതാപാട്ടീൽ, അമ്രീഷ് പുരി തുടങ്ങി ഒരു വലിയ താരനിരതന്നെയുണ്ട്. 1981-ലെ, ന്യൂഡൽഹി അന്താരാഷ്ട്ര ചലച്ചിത്രോത്സവത്തിൽ സുവർണ മയൂരം പട്ടം കരസ്ഥമാക്കിയതും ഈ ചിത്രമായിരുന്നു. വിഖ്യാത മറാഠി സാഹിത്യകാരൻ വിജയ് ടെണ്ടുൽക്കർ ആണ് ഇതിന്റെ രചന നിർവഹിച്ചത്. നിഹലാനി തന്നെയാണ് ചിത്രത്തിന്റെ ഛായാഗ്രഹണവും നിർവഹിച്ചിട്ടുള്ളത്. വിജോതാ (1982), അർധ് സത്യ (1982), തമസ് (1986), പാർട്ടി (1984), ദൃഷ്ടി (1990), പിതാ (1991), കർമയോദ്ധാ (1992), ഹസാർ ചൗരാസി മാ (1997), തക്ഷക് (2000), ദേഹ് (2001), ദേവ് (2004) തുടങ്ങിയവയാണ് ഇദ്ദേഹം സംവിധാനം ചെയ്ത പ്രധാന ചലച്ചിത്രങ്ങൾ. ഹസാർ ചൗരാസി മാ ബംഗാളി സാഹിത്യകാരി മഹാശ്വേതാ ദേവിയുടെ ഒരു കഥയെ ആസ്പദമാക്കി ചിത്രീകരിച്ചതാണ്. ഇതിന്റെ തിരക്കഥ ഇദ്ദേഹമാണ് രചിച്ചത്. കമൽഹാസൻ നായകനായി അഭിനയിച്ച കുരുതിപ്പുനൽ (1996) എന്ന ചലച്ചിത്രത്തിന്റെ രചനയും ഇദ്ദേഹം തന്നെയാണ് നിർവഹിച്ചത്. ഇതിൽ മിക്കവാറും എല്ലാ ചിത്രങ്ങളുടെയും ഛായാഗ്രഹണവും ഇദ്ദേഹം തന്നെ നിർവഹിച്ചു. തക്ഷക്, ദേവ്, ദേഹ് തുടങ്ങിയ ചിത്രങ്ങളുടെ രചനയും ഇദ്ദേഹത്തിന്റേതുതന്നെയാണ്. ദേഹ് എന്ന ചിത്രം അതിൽ ആവിഷ്കരിച്ചിട്ടുള്ള സ്പെഷ്യൽ ഇഫക്റ്റുകൊണ്ടുകൂടി ശ്രദ്ധേയമാണ്.

ചലച്ചിത്രത്തോടൊപ്പംതന്നെ പരസ്യചിത്രങ്ങളും നിരവധി ഡോക്യുമെന്ററികളും ഇദ്ദേഹം നിർമിച്ചിട്ടുണ്ട്. സത്യജിത് റായ് (1982) എന്ന ജീവചരിത്ര ഡോക്യുമെന്ററി ഇതിൽ പ്രത്യേക പരാമർശമർഹിക്കുന്നു. സിബെൽ ചാറ്റർജിയോടൊന്നിച്ച്, എൻസൈക്ളോപീഡിയ ഒഫ് ഹിന്ദി സിനിമ എന്ന ബൃഹത്തായ ഒരു റഫറൻസ് ഗ്രന്ഥവും ഇദ്ദേഹം രചിച്ചിട്ടുണ്ട്. ലോകത്തിന്റെ വിവിധ ഭാഗങ്ങളിലായി നടന്നിട്ടുള്ള വിവിധ അന്താരാഷ്ട്ര ചലച്ചിത്രോത്സവങ്ങളിൽ പ്രത്യേക ക്ഷണിതാവായും വിധി കർത്താവായും പങ്കെടുത്തിട്ടുണ്ട്.

1981, 84 വർഷങ്ങളിൽ മികച്ച സംവിധായകനും 1979, 80, 84 വർഷങ്ങളിൽ മികച്ച സിനിമാറ്റോഗ്രാഫർക്കുമുള്ള നാഷണൽ ഫിലിംഫെയർ പുരസ്കാരം ഇദ്ദേഹത്തിനാണ് ലഭിച്ചത്. 2002-ൽ രാഷ്ട്രം ഇദ്ദേഹത്തെ പത്മശ്രീ നൽകി ആദരിച്ചു.

ചലച്ചിത്രത്തിന്റെ നാനാമേഖലകളിൽ നിർണായകസംഭാവന ചെയ്ത് വ്യക്തിയെന്ന നിലയിൽ ഇന്ത്യൻ ചലച്ചിത്രരംഗത്തെ വേറിട്ട ഒരു വ്യക്തിത്വത്തിനുടമയാണ് നിഹലാനി.






</doc>
<doc id="159870" url="https://ml.wikipedia.org/wiki?curid=159870" title="അന്യസ്വരം">
അന്യസ്വരം

ഒരു ജന്യരാഗത്തിൽ അതിന്റെ ജനകരാഗത്തിൽ ഉൾപ്പെട്ട സ്വരങ്ങൾക്കുപുറമേ കടന്നുകൂടുന്ന സ്വരമാണ് അന്യസ്വരം. രാഗങ്ങളുടെ വ്യക്തിത്വത്തിന് അന്യസ്വരപ്രയോഗം ആവശ്യമാണ്. സാധാരണ ഒരു ജന്യരാഗത്തിൽ അതിന്റെ ജനകരാഗസ്വരങ്ങളേ പാടുള്ളൂ എന്നാണ് വയ്പ്. എന്നാൽ പല രാഗങ്ങളും അവയുടെ സ്വരൂപത്തെ കൂടുതൽ ഭംഗിയാക്കാൻവേണ്ടി അന്യസ്വരങ്ങൾ സ്വീകരിക്കുന്നു. ഇങ്ങനെ അന്യസ്വരം സ്വീകരിക്കുന്ന രാഗങ്ങൾക്ക് ഭാഷാംഗരാഗം എന്നു പറഞ്ഞുവരുന്നു. ജനകരാഗങ്ങൾ ഉൾപ്പെട്ട സ്വരം മാത്രം സ്വീകരിച്ചുവരുന്ന ഉപാംഗരാഗങ്ങളായിട്ടാണ് ഭാഷാംഗരാഗങ്ങളിൽ പലതും ആദ്യകാലങ്ങളിൽ വർത്തിച്ചിരുന്നത്. എന്നാൽ മറ്റ് ഏതെങ്കിലും ജനകരാഗത്തിൽപ്പെട്ട സ്വരങ്ങളെ അന്യസ്വരങ്ങളായി സ്വീകരിച്ചു പാടുമ്പോഴുണ്ടാകുന്ന അപൂർവഭംഗിയെക്കുറിച്ച് സംഗീതജ്ഞൻമാർ ബോധവാൻമാരായതിനു ശേഷമാണ് ഭാഷാംഗരാഗങ്ങളെക്കുറിച്ചും അന്യസ്വരങ്ങളെക്കുറിച്ചും ഉള്ള പഠനങ്ങൾ ദക്ഷിണേന്ത്യൻ സംഗീതത്തിൽ ആരംഭിച്ചത്. ഭാഷാംഗരാഗം എന്ന പദം ഇപ്പോഴുള്ള അർഥത്തിൽ പ്രയോഗിച്ചു തുടങ്ങിയിട്ടുതന്നെ മൂന്നു നൂറ്റാണ്ടുളേ ആയിട്ടുള്ളൂ. മുൻപ് ഭാഷാപ്രദേശങ്ങളുടെ അടിസ്ഥാനത്തിലുള്ള രാഗങ്ങളെ സൂചിപ്പിക്കുന്നതിനായിരുന്നു ഭാഷാംഗരാഗങ്ങൾ എന്ന സംജ്ഞ ഉപയോഗിച്ചിരുന്നത്. ഉദാ. സൌരാഷ്ട്രം, മാളവി, സുരുട്ടി.

ഒരു രാഗത്തിൽ ഒന്നുമുതൽ മൂന്നുവരെ അന്യസ്വരങ്ങൾ മാത്രമേ കടന്നുകൂടാറുള്ളൂ. കാംബോജി, ബിലഹരി തുടങ്ങിയവയിൽ ഓരോ അന്യസ്വരങ്ങൾ മാത്രമേ ഉള്ളൂ. അഠാണാ, ബിഹാഗ് തുടങ്ങിയവയിൽ രണ്ടും, കാപ്പി, ആനന്ദഭൈരവി എന്നിവയിൽ മൂന്നും അന്യസ്വരങ്ങൾവീതം ഉൾപ്പെടുന്നു. അന്യസ്വരങ്ങളുടെ എണ്ണത്തെ അടിസ്ഥാനമാക്കി ഭാഷാംഗരാഗങ്ങളെ ഏകാന്യസ്വരഭാഷാംഗരാഗങ്ങൾ, ദ്വിന്യസ്വരഭാഷാംഗരാഗങ്ങൾ, ത്രയന്യസ്വരഭാഷാംഗരാഗങ്ങൾ എന്നിങ്ങനെ മൂന്നായി വിഭജിച്ചിട്ടുണ്ട്. അന്യസ്വരത്തിന്റെ സ്വരസ്ഥാനത്തിന് ഭാഷാംഗരാഗത്തിന്റെ ഭാവത്തിനനുസരിച്ച് ഏറ്റക്കുറച്ചിലുണ്ടാകും. രണ്ടുവിധത്തിലാണ് അന്യസ്വരങ്ങൾ ഭാഷാംഗരാഗങ്ങളിൽ കടന്നുകൂടുന്നത്: 
സാധാരണ സഞ്ചാരങ്ങളിലാണ് അന്യസ്വരങ്ങൾ വന്നുചേരുക. എന്നാൽ ചിലപ്പോൾ രാഗങ്ങളുടെ ആരോഹണാവരോഹണങ്ങളിൽത്തന്നെ അന്യസ്വരങ്ങൾ കടന്നുകൂടും. ഉദാ. അസാവേരി, ഭൈരവി, ആനന്ദഭൈരവി, സാരംഗ തുടങ്ങിയവ. അന്യസ്വരങ്ങളെ രാഗത്തിന്റെ ആരോഹണാവരോഹണങ്ങളിൽ ഉൾക്കൊള്ളിക്കാതെ സഞ്ചാരങ്ങളിൽമാത്രം ഉൾക്കൊള്ളിക്കുന്നവയ്ക്ക് ഉദാഹരണങ്ങളാണ് കാംബോജി, ബിലഹരി തുടങ്ങിയ രാഗങ്ങൾ.

ചില ഭാഷാംഗരാഗങ്ങളിൽ സ്വകീയസ്വരങ്ങളെക്കാൾ വളരെ കുറച്ചു പ്രാവശ്യം മാത്രമേ അന്യസ്വരങ്ങൾ ആവർത്തിക്കപ്പെടാറുള്ളൂ. ഉദാ. കാംബോജി രാഗത്തിൽ സ്വകീയ രാഗസ്വരമായ കൈശികിനിഷാദത്തേക്കാൾ വളരെ കുറച്ചുമാത്രമേ അന്യസ്വരമായ കാകളിനിഷാദം ആവർത്തിക്കപ്പെടുന്നുള്ളൂ. മറ്റു ചില ഭാഷാംഗരാഗങ്ങളിൽ സ്വകീയസ്വരങ്ങളെക്കാൾ അന്യസ്വരങ്ങൾ അധികം പ്രാവശ്യം ആവർത്തിക്കപ്പെടുന്നതായി കാണാം. അതിനുദാഹരണമാണ് ആനന്ദഭൈരവി. ഇതിൽ സ്വകീയസ്വരമായ കോമളധൈവതത്തേക്കാൾ അധികം പ്രാവശ്യം ആവർത്തിക്കപ്പെടുന്നത് അന്യസ്വരമായ തീവ്രധൈവതമാണ്. സംഗീതകലയുടെ വളർച്ചയുടെ ഒരു ഘട്ടത്തിൽ നിലവിലിരുന്ന നിയമങ്ങളെ അതിക്രമിച്ച് സ്വാഭാവികമായി കടന്നുവന്ന് വികാസപരിണാമങ്ങൾക്കിടയാക്കിയ രണ്ടു ഘടകങ്ങളാണ് ഭാഷാംഗരാഗങ്ങളും അവയ്ക്കു നിദാനമായ അന്യസ്വരങ്ങളും



</doc>
<doc id="159877" url="https://ml.wikipedia.org/wiki?curid=159877" title="മാക് ഒ.എസ്. ടെൻ ലയൺ">
മാക് ഒ.എസ്. ടെൻ ലയൺ

മാക് ഒ.എസ്. ടെൻ ശ്രേണിയിലെ എട്ടാമത്തെ ഓപ്പറേറ്റിങ് സിസ്റ്റമാണ് മാക് ഒ.എസ്. ടെൻ ലയൺ (പതിപ്പ് 10.7).2011 ജൂലൈ 20 ന് പുറത്തിറങ്ങി.


</doc>
<doc id="159879" url="https://ml.wikipedia.org/wiki?curid=159879" title="ലിയോനാർഡ് കോഹെൻ">
ലിയോനാർഡ് കോഹെൻ

ലിയോനാർഡ് കോഹെൻ പ്രശസ്തനായ സംഗീതജ്ഞനും, കവിയും , നോവലിസ്റ്റും ഒക്കെയായ ഒരു കനേഡിയൻ ബഹുമുഖ പ്രതിഭയായിരുന്നു.(ജനനം:1934 സെപ്റ്റംബർ 21, മരണം 2016 നവംബർ 7).
രണ്ടായിരത്തിലേറെ ഗാനങ്ങൾ അദ്ദേഹത്തിന്റെതായി റെകോർഡ് ചെയ്യപ്പെട്ടിട്ടുണ്ട്. ഗ്രാമി അവാർഡ്‌ ഉൾപ്പെടെ അനേകം അവാർഡുകൾ അദ്ദേഹത്തിനു ലഭിച്ചിട്ടുണ്ട്. കോഹെന്റെ "ഐ ആം യുവർ മാൻ (I'm Your Man)" എന്ന പ്രശസ്തമായ ഗാനം "പ്രണയം" എന്ന മലയാള ചലച്ചിത്രത്തിൽ ഉപയോഗിച്ചിട്ടുണ്ട്. അദ്ദേഹത്തിന്റെ സ്ഥിരം ശൈലിയിൽ നിന്നും വളരെയധികം വ്യത്യസ്തതകൾ പ്രകടമായ ഒരു ആൽബം ആയിരുന്നു 1988-ൽ പുറത്തിറങ്ങിയ "ഐ ആം യുവർ മാൻ"

</doc>
<doc id="159894" url="https://ml.wikipedia.org/wiki?curid=159894" title="മിലിയൂസ">
മിലിയൂസ

അനോനേസീ സസ്യകുടുംബത്തിലെ ഒരു ജനുസ് ആണ് മിലിയൂസ.


</doc>
<doc id="159900" url="https://ml.wikipedia.org/wiki?curid=159900" title="ജോർണെറ്റിലെ വിശുദ്ധ തെരേസ">
ജോർണെറ്റിലെ വിശുദ്ധ തെരേസ

റോമൻ കത്തോലിക്കാ സഭയിലെ ഒരു പുണ്യവതിയാണ് ജോർണെറ്റിലെ വിശുദ്ധ തെരേസ.

1843 ജനുവരി 9-ന്‌ സ്‌പെയിനിൽ കർഷകനായിരുന്ന ഫ്രാൻസിസ്‌കോ ജോർണെറ്റിന്റെയും പത്‌നി അന്റോണിയെറ്റാ ഐബാർസിന്റെയും മകളായി ജനിച്ചു. പാവപ്പെട്ടവരോട്‌ കരുണ കാണിക്കുന്നതിൽ കുട്ടിക്കാലം മുതൽക്കേ തെരേസ താത്പര്യം കാണിച്ചിരുന്നു. കുറച്ചു നാളുകൾക്കു ശേഷം ലെറിഡ നഗരത്തിലുള്ള ഒരു അമ്മായിയുടെ വീട്ടിലേക്ക്‌ പഠനസൗകര്യത്തിനായി താമസം മാറി. അധ്യാപക പരിശീലനമാണ് അവിടെ തെരേസ അഭ്യസിച്ചത്. ബർഗോസിനടുത്തുള്ള ക്ലാര മഠത്തിൽ പ്രവേശനം തേടിയെങ്കിലും അക്കാലത്തെ നിയമങ്ങളാൽ അവിടെ പ്രവേശനം ലഭ്യമായില്ല. തന്മൂലം അദ്ധ്യാപനവൃത്തിക്കായി തെരേസ സ്വയം സമർപ്പണം ചെയ്തു. ഒപ്പം കർമലീത്ത മൂന്നാം സഭക്കാരിയായിച്ചേരുകയും ചെയ്തു. കുറച്ചു നാളുകൾക്കു ശേഷം പിതാവ്‌ രോഗബാധിതനായി മരണപ്പെട്ടതിനാൽ അവൾ കുറേ നാൾ ഭവനത്തിൽ തന്നെ ചിലവഴിച്ചു.

തെരേസയുടെ ആത്മീയ നിയന്താവായിരുന്ന സറ്റൂർണിനോ ലോപെസി നൊവോയ അക്കാലത്ത് ആ പ്രദേശങ്ങളിൽ ദാരിദ്ര്യത്തിൽ കഴിഞ്ഞിരുന്ന കുറേ മനുഷ്യരെ സംരക്ഷിക്കുവാനായി തെരേസയെ പ്രോത്സാഹിപ്പിക്കുകയും അവൾ അതിനായി 1872-ൽ ബാർബസ്‌ട്രോ നഗരത്തിൽ ഒരു ഭവനം സ്ഥാപിക്കുകയും ചെയ്തു. തുടർന്നുള്ള വർഷം തന്നെ ഈ സമൂഹം സ്വന്തമായി സഭാവസ്‌ത്രം സ്വീകരിച്ചു. അങ്ങനെ പുതിയൊരു സഭാ സമൂഹം രൂപം കൊണ്ടു.

1897 ഓഗസ്റ്റ്‌ 26-ന്‌ ലിറിയയിൽ വച്ച് തെരേസ കോളറ ബാധ മൂലം അന്തരിച്ചു. 1974-ൽ പയസ്‌ പന്ത്രണ്ടാമൻ മാർപ്പാപ്പ തെരേസയെ വിശുദ്ധയായി പ്രഖ്യാപിച്ചു. ഓഗസ്റ്റ്‌ 26-ന് തെരേസയുടെ തിരുനാൾ ആഘോഷിക്കപ്പെടുന്നു.


</doc>
<doc id="159901" url="https://ml.wikipedia.org/wiki?curid=159901" title="നാഫ്ത">
നാഫ്ത

ജ്വലനശേഷിയുള്ള ബാഷ്പശീല ഒരു ഹൈഡ്രോകാർബൺ മിശ്രിതമാണ് നാഫ്ത, പെട്രോളിയത്തിന്റെ അംശിക സ്വേദനം വഴിയാണ് നാഫ്തകൾ വേർതിരിക്കുന്നത്. പേർഷ്യയിലെ (ഇറാൻ) മണ്ണിൽ നിന്ന് ഊറിയിരുന്ന ഒരിനം ബാഷ്പശീലമായ പെട്രോളിയത്തിനാണ് ആദ്യമായി നാഫ്ത എന്ന് പേര് നല്കിയത്.

പെട്രോളിയം നാഫ്ത, കോൾട്ടാർ നാഫ്ത, ഷേൽനാഫ്ത, വുഡ്നാഫ്ത (മീഥൈൽ ആൽക്കഹോൾ) എന്നീ നാഫ്തകൾ പെട്രോളിയം, കോൾട്ടാർ, ഷേൽ, തടി എന്നിവയുടെ ആംശിക സ്വേദനം വഴി ലഭിക്കുന്നു. സൾഫർ സംയുക്തങ്ങൾ നീക്കം ചെയ്യുന്നതിനും നിറം, മണം, സ്ഥിരത എന്നീ ഗുണങ്ങൾ മെച്ചപ്പെടുത്തുന്നതിനും അമ്ളവും കളിമണ്ണും ഉപയോഗിച്ച് ഉപചരിക്കുകയാണ് ചെയ്യുന്നത്. 

പെട്രോളിയം വ്യവസായത്തിൽ ഗ്യാസോലിൻ, മണ്ണെണ്ണ എന്നീ ഘടകങ്ങളടങ്ങുന്ന ഹൈഡ്രോകാർബണുകളെ നാഫ്തയായി കണക്കാക്കുന്നു. 27°C മുതൽ 260°C വരെയാണ് തിളനില. ചില നാഫ്തകൾ ഒരേവിഭാഗത്തിൽപ്പെടുന്ന ഹൈഡ്രോകാർബണുകൾ മാത്രം അടങ്ങുന്നതായിരിക്കും. ആലിഫാറ്റിക, ആരോമാറ്റിക നാഫ്തകൾ തമ്മിൽ വളരെയധികം വ്യത്യാസങ്ങൾ ഉണ്ട്. ആലിഫാറ്റിക നാഫ്തകൾക്ക് ഗന്ധം, വിഷാംശം എന്നിവ താരതമ്യേന കുറവായിരിക്കും. അവയുടെ ലായകഗുണവും കുറവാണ്.

സോയാബീനിൽ നിന്ന് മേന്മ കുറഞ്ഞ പദാർഥങ്ങൾ ഒഴിവാക്കി എണ്ണ മാത്രം വേർതിരിച്ചെടുക്കുന്നതിനും ഡ്രൈക്ളീനിങ്ങിനും അച്ചടിമഷി നിർമ്മിക്കുന്നതിനും ലായകഗുണം കുറഞ്ഞആലിഫാറ്റിക നാഫ്തകളാണ് ഉപയോഗിക്കുന്നത്. 

ആരോമാറ്റിക നാഫ്തകളുടെ സവിശേഷത അവയുടെ ലായകഗുണമാണ്. കോൾട്ടാറായിരുന്നു പ്രധാന സ്രോതസ്സ്. എന്നാൽ രാസത്വരകങ്ങളുപയോഗിച്ച് പെട്രോളിയത്തിൽ നിന്ന് ചെറിയ തന്മാത്രകൾ (cracking) ഉണ്ടാക്കിത്തുടങ്ങിയതോടെ ആരോമാറ്റിക നാഫ്തകൾക്ക് പെട്രോളിയം ഒരു പ്രധാന സ്രോതസ്സായി. ടൊളുയീൻ, സൈലീൻ എന്നിവയാണ് ഘടകങ്ങൾ. അപകടകരമായ വിഷാംശം മൂലം ബെൻസീൻ അഭിലഷണീയമായ ഘടകമല്ല. പെയിന്റുകളും വാർണീഷുകളും നേർപ്പിക്കാനാണ് (thinner) ആരോമാറ്റിക നാഫ്തകൾ ഉപയോഗിക്കുന്നത്. റബ്ബർ, തുകൽ വ്യവസായങ്ങളിലും ആരോമാറ്റിക നാഫ്തകളുടെ സവിശേഷ ലായകഗുണം പ്രയോജനപ്പെടുത്തുന്നുണ്ട്. കീടനാശിനികളുടെയും അണുനാശിനികളുടെയും വിഷാംശം നേർപ്പിച്ച് പകരം ലായകമായ നാഫ്തയുടെ വിഷാംശം പ്രയോജനകരമായി ഉപയോഗപ്പെടുത്താറുണ്ട്. നിലമെഴുക്ക്, തുകൽ പോളിഷ്, ലോഹപോളിഷ്, സോപ്പുകൾ എന്നിവയിലെല്ലാം നാഫ്തകൾ ഉപയോഗിച്ചുവരുന്നു. തെർമൽ പവർ സ്റ്റേഷനുകളിൽ ഇന്ധനമായും ഇത് ഉപയോഗിക്കാറുണ്ട്.


</doc>
<doc id="159903" url="https://ml.wikipedia.org/wiki?curid=159903" title="പൊള്ള">
പൊള്ള

ദക്ഷിണേന്ത്യയിൽ മിക്ക ഇടങ്ങളിലും വളരുന്ന ഒരു മരവള്ളിയാണ്(Woody climber) പൊള്ള . ഇംഗ്ലീഷിൽ "ഫിഷ്‌ബറി" എന്ന പേരിൽ അറിയപ്പെടുന്നു.
കല്ലുനെരന്ത, കരണ്ടക വള്ളി, നഞ്ചിൻ വള്ളി, വള്ളിനെരന്ത, ആനയമൃത് എന്നെല്ലാം പേരുകളുണ്ട്. 

ഹൃദയാകാരത്തിലുള്ള ഇലകളാണ്. അണ്ഡാകൃതിയിലുള്ള ലഘുപത്രങ്ങൾ. കുലകളായി ഉണ്ടാകുന്ന പൂക്കൾക്ക് പച്ചകലർന്ന വെള്ളനിറമായിരിക്കും. ആൺപൂവും പെൺപൂവും പ്രത്യേകം ചെടികളിൽ ഉണ്ടാകുന്നു. ആറു ബാഹ്യദളങ്ങളും സംയുക്ത കേസരതന്ദുക്കളുമുള്ള പുക്കൾക്കു ദളങ്ങളില്ല. പെൺപൂവിൽ ഒൻപതു വന്ധ്യകേസരങ്ങൾ ഉണ്ടായിരിക്കും. ഊർധ്വവർത്തിയായ അണ്ഡാശയമാണ്.

കയ്പ്പുരസമുള്ള ഇതിന്റെ കായുടെ ചാറ് നല്ല ഒരു കൃമിനാശിനിയാണ്. ചെള്ള്, പേൻ മുതലായവയെ നശിപ്പിക്കുവാനും, പഴക്കം ചെന്ന ത്വക്കുരോഗങ്ങളുടെ ചികിത്സയ്ക്കുമായി ഉപയോഗിക്കുന്നു.

കന്നുകാലികൾ പൊള്ളയുടെ ഇലകൾ തിന്നുകഴിഞ്ഞാൽ ഒന്നു രണ്ട് മണിക്കൂറിനകംതന്നെ വിഷബാധ കാണും. കാലികളുടെ വായിൽനിന്ന് നുരയും പതയും ഒലിച്ചിറങ്ങും. അനിയന്ത്രിതമായി ശരീരം വിറയ്ക്കും. കണ്ണുചുവന്നു മറിയുക, കിടന്ന് കാലുംതലയും ഇട്ടടിക്കുക , ശ്വാസതടസ്സം ഉണ്ടാവുക എന്നിവ വിഷബാധയുടെ ലക്ഷണങ്ങളാണ്. അനാമിർട്ടിൻ എന്ന ആൽക്കലോയിഡിന്റെ കൂടിയ സാന്നിധ്യമാണ് ചെടിയെ വിഷമയമാക്കുന്നത്.



</doc>
<doc id="159904" url="https://ml.wikipedia.org/wiki?curid=159904" title="റുഫിനി പാവോലോ">
റുഫിനി പാവോലോ

പ്രമുഖ ഇറ്റാലിയൻ ഗണിതശാസ്ത്രജ്ഞനാണ് റുഫിനി പാവോലോ (ഇംഗ്ലീഷ്: Paolo Ruffini) (1765 സപ്തെബർ 22 - 1822 മെയ് 10)
പ്രസിദ്ധ ബീജഗണിത ശാസ്ത്രജ്ഞൻ റുഫിനി പാവോലോ ഇറ്റലിയിലെ വലെൻടാനോയിൽ 1765 സപ്തെബർ 22 നു ജനിച്ചു .
പിതാവ് ബസിലിയോ റുഫിനി ഒരു ഡോക്ടർ ആയിരുന്നു . ഗണിതം ,തത്വസാസ്ത്രം ,വൈദ്യം ,സാഹിത്യം എന്നിവ പഠിച്ചു . 
വൈദ്യശാസ്ത്രത്തിലും ഗണിതശാസ്ത്രത്തിലും ബിരുദം നേടി .1792ൽ അവിടെ അധ്യാപകനായി ചേർന്നു.
മൊഡേനയിലെ മിലിറ്ററി കോളേജിൽ റുഫിനി ഏഴു വർഷകാലം പ്രയുക്ത ഗണിതം പഠിപിച്ചു.പിന്നീടു വൈദ്യസേവനം നടത്തുവാൻ തീരുമാനിച്ചു.അദ്ദേഹത്തിന് ഇതിനിടെ ടൈഫസ് പിടിപെട്ടു .1822 മെയ് 10നു മൊഡേനയിൽ വച്ചു അന്തരിച്ചു. 
ഗണിത ശാസ്ത്ര പ്രതിഭകൾ ( പള്ളിയറ ശ്രീധരൻ ,ജിനീസ്‌ ബുക്സ് ,കണ്ണൂർ )


</doc>
<doc id="159906" url="https://ml.wikipedia.org/wiki?curid=159906" title="സൈമൺ സ്റ്റെവിൻ">
സൈമൺ സ്റ്റെവിൻ

ബൽജിയത്തിലെ ഗണിതശാസത്രജ്ഞനാണ് സൈമൺ സ്റ്റെവിൻ(ഇംഗ്ലീഷ്: Simon Stevin) (1548 -1620).

ഗണിതശാസ്ത്രത്തിൽ നാം ഇന്നു ഏറ്റവും വ്യാപകമായി ഉപയോഗിക്കുന്ന +,- ചിഹ്നങൾ ആദ്യമായി സങ്കലന വ്യവകലനങ്ങളിൽ ഉപയോഗിച്ച സൈമൺ സ്റ്റെവിൻ 1548ൽ ബൽജിയത്തിലെ ഒരു സാധുകുടുംബത്തിൽ അന്തുനി സ്റ്റെവിന്റെ മകനായി ജനിച്ചു.ലീഡൻ സ്കൂളിലെ വിദ്യാഭ്യാസത്തിനുശേഷം ബുക്ക്‌കീപ്പറായി ജോലി ചെയ്തു.മുപ്പത്തിഅഞ്ചാം വയസിൽ ലീഡൻ സർവകലാശാലയിൽ പഠനമാരംഭിച്ചു.ഡിഗ്രീ നേടിയതായി തെളിവില്ല.1620ൽ ഫെബ്രവരി 20നും ഏപ്രിലിനും ഇടയിൽ ഒരുദിവസം അന്തരിച്ചു.

ഗണിത ശാസ്ത്ര പ്രതിഭകൾ ( പള്ളിയറ ശ്രീധരൻ ,ജിനീസ്‌ ബുക്സ് ,കണ്ണൂർ )


</doc>
<doc id="159909" url="https://ml.wikipedia.org/wiki?curid=159909" title="ത്രോംബോസിസ്">
ത്രോംബോസിസ്

രക്തക്കുഴലുകളിൽ രക്തക്കട്ടകൾ അഥവാ ത്രോംബസുകൾ രൂപീകൃതമാകുന്ന പ്രക്രിയയാണ് ത്രോംബോസിസ് (Thrombosis, Greek: θρόμβωσις) . രക്തക്കുഴലിന്റെ ഉൾഭിത്തിയോട് ഒട്ടിച്ചേർന്നാണ് ത്രോംബസ് ഉടലെടുക്കുന്നത്. മുറിവിലുണ്ടാകുന്ന രക്തപ്രവാഹം നിറുത്തുവാനുള്ള ശരീരത്തിന്റെ സ്വാഭാവിക പ്രവർത്തനമെന്ന നിലയ്ക്കാണ് സാധാരണയായി രക്തം ഉറഞ്ഞു കട്ടിയാകുന്നത് (blood clotting). എന്നാൽ ഇതിൽനിന്നു വ്യത്യസ്തമായി, രക്തക്കുഴലിനുള്ളിൽത്തന്നെ രക്തക്കട്ടകൾ രൂപീകൃതമാകുന്ന അവസ്ഥ അസ്വാഭാവികമാണ്. രക്തക്കുഴലിന്റെ ഉൾഭിത്തിക്ക് (endothelium) ഏതെങ്കിലും വിധത്തിൽ തകരാറ് സംഭവിക്കുമ്പോഴാണ് ഇത്തരത്തിൽ ത്രോംബസ് ഉണ്ടാകുന്നത്.

എൻഡോതീലിയത്തിനു കേടുപാടുണ്ടാകുമ്പോൾ സ്വാഭാവികമായി രക്തത്തിന്റെ ഉറയൽ സ്വഭാവം വർധിക്കുകയും പ്ലേറ്റ്ലറ്റുകൾ കൂടുതലായി നിക്ഷേപിക്കപ്പെടുകയും ചെയ്യുന്നു. പ്ലേറ്റ്ലറ്റുകൾക്ക് പരസ്പരം ഒട്ടിച്ചേരാനുള്ള പ്രവണതയുണ്ട്. എൻഡോതീലിയം പരുക്കനാവുകയോ രക്തപ്രവാഹത്തിന്റെ വേഗത കുറയുകയോ ചെയ്യുമ്പോൾ പ്ലേറ്റ്ലറ്റുകൾ ഒട്ടിപ്പിടിക്കാനുള്ള സാധ്യതയേറുന്നു. കൂടാതെ പ്ലേറ്റ്ലറ്റുകൾ രക്തം കട്ടയാകുന്നത് ത്വരിതപ്പെടുത്തുന്ന ത്രോംബോപ്ളാസ്റ്റിനോജൻ ഉത്പാദിപ്പിക്കുകയും ചെയ്യുന്നു. ഇപ്രകാരം ഉറഞ്ഞുതുടങ്ങുന്ന രക്തത്തിലെ മാംസ്യഘടകങ്ങൾ അനവധി പ്രക്രിയകൾക്കു വിധേയമാവുകയും ഒടുവിൽ ത്രോംബസിന്റെ ചട്ടക്കൂട് രൂപീകരിക്കുന്നതിനുള്ള അലേയ മാംസ്യമായ ഫൈബ്രിൻ ഉത്പാദിപ്പിക്കുകയും ചെയ്യുന്നു. ഇതിലൂടെ രക്തം ഒഴുകുമ്പോൾ കൂടുതൽ പ്ലേറ്റ്ലറ്റുകളും ഫൈബ്രിനും അടിഞ്ഞുകൂടുന്നു. ചുവന്ന രക്താണുക്കളും ശ്വേതരക്താണുക്കളും ഈ ചട്ടക്കൂടിനുള്ളിൽ അകപ്പെടുന്നതോടെ ഒരു സഞ്ചിതഘടന രൂപീകൃതമാകുന്നു. പ്ലേറ്റ്ലറ്റുകളുടെയും ഫൈബ്രിനടങ്ങുന്ന അറകളുടെയും ഒന്നിടവിട്ട മേഖലകൾക്കുള്ളിൽ ചുവന്ന രക്താണുക്കളുടെയും ശ്വേതരക്താണുക്കളുടെയും ക്രമരഹിതമായ പാളികളടങ്ങുന്നതാണ് ത്രോംബസിന്റെ ഘടന. ത്രോംബസിന്റെ പ്രതലത്തിൽ പ്ലേറ്റ്ലറ്റുകളും ഫൈബ്രിനും രൂപീകരിക്കുന്ന ലംബമായ ചാലുകൾ-സാൻ രേഖകൾ (lines of Zahn)-കാണാം.

സിരകളിലോ (veins) ധമനികളിലോ (arteries) സൂക്ഷ്മധമനികളിലോ (capillaries) ഹൃദയത്തിനകത്തുതന്നെയോ ത്രോംബസ് ഉണ്ടാകാം. ധമനികളിൽ രക്തപ്രവാഹത്തിന് ശക്തി കൂടുതലായതിനാൽ ഫൈബ്രിനും പ്ലേറ്റ്ലറ്റുകളും കൂടുതലുള്ള വെള്ള ത്രോംബസ് (white thrombes) ആണ് ഉണ്ടാകുന്നത്. സിരകളിൽ രക്തത്തിന്റെ ഒഴുക്കിന് വേഗത കുറവായതുകൊണ്ട് ചുവന്ന രക്താണുക്കൾ കൂടുതലുള്ള ചുവന്ന ത്രോംബസു(red thrombus)കൾ ഉണ്ടാകുന്നു. മാത്രവുമല്ല സിരകളിൽ ത്രോംബസുകൾ ഉണ്ടാകുന്നതിനുള്ള സാധ്യതയും താരതമ്യേന കൂടുതലാണ്. സൂക്ഷ്മധമനികളിൽ പ്ലേറ്റ്ലറ്റുകളും ഫൈബ്രിനും മാത്രമടങ്ങുന്ന ത്രോംബസായിരിക്കും ഉണ്ടാകുന്നത്.

സിരകളിലുണ്ടാകുന്ന ത്രോംബോസിസ് രണ്ട് വിധമുണ്ട്. 
(1) വീനസ് അഥവാ ഫ്ളീബോ ത്രോംബോസിസ് (Venous or Phlebo thrombosis); (2) ത്രോംബോഫ്ളീബൈറ്റിസ്. ഇതിൽ ഫ്ളീബോ ത്രോംബോസിസാണ് കൂടുതൽ അപകടകരം. കാലുകളിലെ ആഴത്തിലുള്ള സിരകളി(deep vein thrombosis)ലാണ് ഇത് ആരംഭിക്കുന്നത്. ഇതുമൂലം ശരീരത്തിലെ വലിയ സിരകളിലാകെ ത്രോംബോസിസ് ഉണ്ടാവുകയും രക്തചംക്രമണത്തിനു പൊതുവേ തകരാറ് സംഭവിക്കുകയും ചെയ്യുന്നു. സിരാഭിത്തിയിലുണ്ടാകുന്ന വീക്കത്തെയോ രോഗാണുബാധയെയോ തുടർന്നുണ്ടാകുന്ന ത്രോംബോസിസാണ് ത്രോംബോഫ്ളീബൈറ്റിസ്. രക്തക്കുഴലിന്റെ ഭിത്തിയുമായി ത്രോംബസ് ദൃഢമായി ബന്ധിക്കപ്പെട്ടിരിക്കുന്നതിനാൽ ത്രോംബസിൽനിന്നു ചെറുഭാഗങ്ങൾ വേർപെട്ട് മറ്റ് അവയവങ്ങളിൽ എത്തിപ്പെടുന്നതിനുള്ള (എംബോളിസം) സാധ്യത വളരെ കുറവാണ്. ചിലപ്പോൾ രോഗബാധിതമായ ത്രോംബസ് പൊട്ടി, അഴുകിയ രക്തക്കട്ടകൾ (septic emboli) ഉണ്ടാകാനിടയുണ്ട്. ആന്റിബയോട്ടിക്കുകൾ ഉപയോഗിച്ച് ഇത് ഭേദപ്പെടുത്താനാകും.

അഥിറോസ്ക്ളീറോസിസ് (ധമനികൾ കട്ടിയാകുന്ന രോഗാവസ്ഥ) ധമനികളിൽ ത്രോംബസുകളുണ്ടാകുവാൻ ഇടയാക്കുന്നു. ഹൃദയത്തിൽനിന്നുള്ള കൊറോണറി ധമനികൾ ത്രോംബസുകളുണ്ടാകാനിടയുള്ള ഒരു പ്രധാന സ്ഥാനമാണ്. ഇവിടെ രൂപീകരിക്കുന്ന ത്രോംബസ് മയോകാർഡിയൽ ഇൻഫാർക്ഷന് ഇടയാക്കുന്നു. മസ്തിഷ്ക ധമനികളിലും ത്രോംബോസിസ് ഉണ്ടാകാറുണ്ട്.

ഹൃദയത്തിൽ മൂന്ന് പ്രധാന സ്ഥാനങ്ങളിലാണ് ത്രോംബസ് ഉണ്ടാകാനിടയുള്ളത്. (1) വീക്കം ബാധിച്ചോ കൊളസ്റ്റിറോൾ അടിഞ്ഞുകൂടിയോ മറ്റു കാരണങ്ങളാലോ ഇടുങ്ങിയ ഹൃദയ കവാടങ്ങൾ (2) മയോകാർഡിയൽ ഇൻഫാർക്ഷൻ മൂലമോ മറ്റെതേങ്കിലും കാരണത്താലോ മൃതമായിത്തീർന്ന ഹൃദയാന്തർഭാഗത്തെ പ്രതലം (3) രക്തപ്രവാഹം തടസ്സപ്പെടുന്ന ഓറിക്കിൾ (auricular fibrillation).

ത്രോംബസിന് നാലുവിധത്തിലുള്ള പരിണാമം സാധ്യമാണ്.

1. മാംസ്യ അപഘടക എൻസൈമുകളുടെ പ്രവർത്തനഫലമായി ത്രോംബസ് നശിപ്പിക്കപ്പെടാം. അല്ലെങ്കിൽ ഫൈബ്രിൻ സങ്കോചിച്ച് രക്തക്കുഴലിന്റെ ഭിത്തിയിൽനിന്ന് പിൻവലിക്കപ്പെടാം.

2. ത്രോംബസ് രൂപീകരണത്തിന് അനുകൂലമായ ഘടകങ്ങളാണ് കൂടുതലെങ്കിൽ ത്രോംബസ് വലുതാവുകയും രക്തക്കുഴലിനെ പൂർണമായും അടയ്ക്കുകയും ചെയ്യും.

3. എംബോളസുകൾ ഉണ്ടാകാം. ത്രോംബസിന്റെ പ്രതലത്തിൽനിന്ന് കുറെ ഭാഗം അടർന്ന് രക്തത്തിനൊപ്പം ഒഴുകി വിദൂര സ്ഥാനത്തെ കലകൾക്ക് ക്ഷതം ഉണ്ടാക്കി അവിടെ മറ്റൊരു ത്രോംബസ് ഉണ്ടാകുന്നതിനു വേദിയൊരുക്കുന്നു. ഉദാ. കാലിലെ സിരകളിലെ ത്രോംബസ് ശ്വാസകോശത്തിലും ഹൃദയത്തിലെ ത്രോംബസ് മസ്തിഷ്കത്തിലും എത്തിച്ചേർന്ന് മാരകമാകുന്ന അവസ്ഥകൾ സംജാതമാകാറുണ്ട്.

4. രക്തക്കുഴലിന്റെ ഭിത്തിയിൽനിന്ന് സൂക്ഷ്മ ധമനികൾ ത്രോംബസിലേക്ക് സാവധാനം വളരുകയും രൂപീകരണ കലകൾ (organization tissue) ഉണ്ടാവുകയും ചെയ്യാറുണ്ട്. ഈ പ്രക്രിയകൾക്കിടയിൽ ഒന്നോ അതിലധികമോ രക്തവാഹിനികളും ത്രോംബസിനുള്ളിൽ രൂപീകൃതമാകുന്നു. ഇപ്രകാരം ത്രോംബസിനുള്ളിലൂടെ സിരാവാഹികൾ കടന്നുപോകുന്നതോടെ രക്തക്കുഴൽ ഭാഗികമായി വിവൃതമാക്കപ്പെടുകയും രക്തയോട്ടം ഒരു പരിധിവരെ പുനഃസ്ഥാപിക്കപ്പെടുകയും ചെയ്യുന്നു. 

മറ്റുചിലപ്പോൾ ത്രോംബസ് കട്ടിയുള്ള ഒരു തഴമ്പായിത്തീർന്ന് കുഴലിനെ പൂർണമായും അടച്ചുകെട്ടുന്നു. ഈ തഴമ്പ് സുധാകരിക്കു(calcify)കയാണെങ്കിൽ സിരാപിണ്ഡം (phlebolith) ഉണ്ടാകാനിടയുണ്ട്. ഇത് സാധാരണയായി കാലിലെ സിരകളിലാണ് ഉണ്ടാകുന്നത്.
പ്രധാനപ്പെട്ട സിരകളിലും ധമനികളിലും ഉണ്ടാകുന്ന ത്രോംബസുകൾ മാരകമാകാറുണ്ട്. കുടലിനെ ഉദരഭിത്തികളോടു ചേർത്തുനിർത്തുന്ന ഉദര്യത്തിന്റെ നേർത്ത പാളി അഥവാ ആന്ത്രലംബനത്തിലുണ്ടാകുന്ന ത്രോംബോസിസ് (mesenteric thrombosis )വയറിൽ ഗാൻഗ്രീനിനും തത്ഫലമായി മരണത്തിനും കാരണമാകുന്നു. ഗുദത്തിലോ ശരീരത്തിന്റെ കീഴഗ്രങ്ങളിലോ ഉള്ള സിരകളിൽ ഉണ്ടാകുന്ന ത്രോംബസുകൾ ആ പ്രദേശത്ത് വ്രണമുണ്ടാകുന്നതിനും അവിടം മൃതമാകുന്നതിനും ഇടയാക്കുന്നു.

രക്തക്കുഴലുകളിൽ, സിരകളിൽ പ്രത്യേകിച്ചും, രക്തപ്രവാഹം നിലനിർത്തുകയാണ് ത്രോംബസ് ഉണ്ടാകാതിരിക്കാനുള്ള മാർഗം. വ്യായാമം ചെയ്യുന്നത് രക്തയോട്ടം വർധിപ്പിക്കുന്നതിനു നല്ലതാണ്. വളരെനേരം തുടർച്ചയായി ഇരിക്കേണ്ടിവരുമ്പോൾ സുഗമമായ രക്തപ്രവാഹത്തിന് അനുയോജ്യമായ വിധത്തിൽ കാലുകൾ ഉയർത്തിവയ്ക്കുന്നത് സിരകളിൽ രക്തം തങ്ങിനില്ക്കുന്നത് തടയുന്നു. രക്തസമ്മർദവും രക്തത്തിലെ കൊളസ്റ്റിറോളും കുറയ്ക്കുന്നതിനുള്ള ചികിത്സകൾ ത്രോംബസ് രൂപീകരണത്തിന്റെ ഏറ്റവും പ്രധാന കാരണമായ അഥിറോസ്ക്ളീറോസിസ് തടയന്നു. പ്ലേറ്റ്ലറ്റുകളുടെ ധർമത്തിൽ ഇടപെടുന്ന ആസ്പിരിൻ പോലെയുള്ള ഔഷധങ്ങളും മീനെണ്ണയും മറ്റും ത്രോംബോസിസ് പ്രക്രിയ തടയുന്നതിന് സഹായകമാണ്. ഫൈബ്രിൻ അപഘടക പദാർഥങ്ങളായ പ്ളാസ്മിൻ, പ്ളാസ്മിനോളജൻ തുടങ്ങിയവയുടെ രൂപീകരണത്തിനു പ്രേരകമായ ഔഷധങ്ങളാണ് ത്രോംബോസിസിന്റെ ചികിത്സയ്ക്ക് ഉപയോഗിക്കുന്നത്. ത്രോംബോസിസ് മൂലം കലകൾക്ക് കേടുപാടുണ്ടാകുന്നത് പരമാവധി കുറയ്ക്കുവാൻ ഇത്തരം ഔഷധങ്ങൾ ഫലപ്രദമാണ്.


</doc>
<doc id="159912" url="https://ml.wikipedia.org/wiki?curid=159912" title="നോട്ട് ഔട്ട് (ക്രിക്കറ്റ്)">
നോട്ട് ഔട്ട് (ക്രിക്കറ്റ്)

ക്രിക്കറ്റിൽ ഒരു ബാറ്റ്സ്മാൻ പുറത്താകാതെ നിന്നു എന്ന് പറഞ്ഞാൽ ഒരു ഇന്നിംഗ്സിന്റെ അവസാനം വരെ ആ ബാറ്റ്സ്മാനെ പുറത്താക്കാൻ എതിർടീമിന് കഴിയാതെ വരുമ്പോഴാണ്. അതുപോലെ തന്നെ ഒരു ഇന്നിംഗ്സ് പുരോഗമിച്ചുകൊണ്ടിരിക്കുമ്പോൾ ബാറ്റ് ചെയ്യുന്നവരേയും നോട്ട് ഔട്ട് ആയാണ് കണക്കാക്കുന്നത്. പുറത്താകാതെ നിൽക്കുന്ന ബാറ്റ്സ്മാന്റെ സ്കോറിനു മുകളിലായി ഒരു നക്ഷത്രചിഹ്നം (*) നൽകിക്കൊണ്ടാണ് പുറത്താകാതെ നിൽക്കുന്നതിനെ സൂചിപ്പിക്കുന്നത്. അതായത് "33*" എന്നെഴുതിയാൽ "33 നോട്ട് ഔട്ട്" എന്നാണ് വായിക്കുന്നത്.

ഒരു ഇന്നിംഗ്സ് പൂർത്തിയാവുമ്പോൾ കുറഞ്ഞത് ഒരു ബാറ്റ്സ്മാനെങ്കിലും പുറത്താവാതെ നിൽക്കുന്നുണ്ടാവും. എന്തുകൊണ്ടെന്നാൽ പത്തു ബാറ്റ്സ്മാന്മാരും പുറത്തായിക്കഴിഞ്ഞാൽ അവസാനം നിൽക്കുന്ന ബാറ്റ്സ്മാന് ഒരു ബാറ്റിംഗ് കൂട്ടാളി ഇല്ലാതാവുന്നു. ഫസ്റ്റ് ക്ലാസ്സ് ക്രിക്കറ്റിൽ ഇന്നിംഗ്സ് ഡിക്ലയർ ചെയ്യുകയാണെങ്കിൽ രണ്ട് ബാറ്റ്സ്മാന്മാർ പുറത്താകാതെ നിൽക്കാനുള്ള സാധ്യതയുണ്ട്. അതുപോലെത്തന്നെ നിശ്ചിത ഓവർ മത്സരങ്ങളിൽ ഓവർ തികയുമ്പോഴും രണ്ട് ബാറ്റ്സ്മാന്മാർ പുറത്താകാതെ നിൽക്കാനുള്ള സാധ്യതയുണ്ട്. ബാറ്റിംഗ് ഓർഡറിൽ പുറത്താകാതെ നിൽക്കുന്ന ബാറ്റ്സ്മാനു താഴെ ഇനിയും ബാറ്റ് ചെയ്യാൻ ബാറ്റ്സ്മാനുണ്ടെങ്കിൽ അയാൾ പുറത്തായിട്ടില്ല എന്നതിനു പകരം "ബാറ്റ് ചെയ്തിട്ടില്ല" എന്നാണ് കാണിക്കുന്നത്. എന്നാൽ ബാറ്റ് ചെയ്യാൻ ക്രീസിലെത്തി ഒരു പന്ത് പോലും നേരിടാൻ കഴിഞ്ഞിട്ടില്ലെങ്കിലും ആ ബാറ്റ്സ്മാൻ പുറത്താകാതെ നിൽക്കുന്നതായാണ് രേഖപ്പെടുത്തുന്നത്. അതുപോലെത്തന്നെ പരിക്കുമൂലം റിട്ടയർ ചെയ്യുകയാണെങ്കിൽ അയാൾ നോട്ട് ഔട്ട് ആണ്. എന്നാൽ പരിക്കില്ലാതെ റിട്ടയർ ചെയ്ത ഒരു ബാറ്റ്സ്മാൻ റിട്ടയർ ഔട്ട് ആയതായാണ് രേഖപ്പെടുത്തുക.

നേടിയ റണ്ണുകളെ പുറത്താവലുകളുടെ എണ്ണം കൊണ്ട് ഹരിച്ചാണ് ഒരു ബാറ്റ്സ്മാന്റെ ബാറ്റിംഗ് ശരാശരി കണക്കാക്കുന്നത്. അതിനാൽ പുറത്താകാതെ നിൽക്കുന്ന ഒരു ബാറ്റ്സ്മാന് വളരെ നല്ലൊരു ബാറ്റിംഗ് ശരാശരി ഉണ്ടാവാൻ സാധ്യതയുണ്ട്. മൈക്കിൾ ബെവൻ ഏകദിനക്രിക്കറ്റിൽ 67 പ്രാവശ്യം പുറത്താകാതെ നിന്നിട്ടുണ്ട്. അതിനാൽത്തന്നെ അദ്ദേഹത്തിന്റെ ഏകദിന ബാറ്റിംഗ് ശരാശരി വളരെ ഉയർന്നതാണ് (53.58). 1953ലെ ഇംഗ്ലണ്ടിന്റെ ഓസ്ട്രേലിയൻ പര്യടനത്തിൽ പതിനൊന്നാമനായ ബിൽ ജോൺസ്റ്റൺ ബാറ്റിംഗ് ശരാശരിയിൽ ഒന്നാമതായ പ്രശസ്ത സംഭവവും ഉണ്ടായിട്ടുണ്ട്.


</doc>
<doc id="159913" url="https://ml.wikipedia.org/wiki?curid=159913" title="ത്രെഡ്ഡിങ്">
ത്രെഡ്ഡിങ്

കംപ്യൂട്ടറിൽ പ്രാവർത്തികമാക്കപ്പെടുന്ന 'പ്രോസസ്സി'നെ ഒന്നിലേറെ പ്രക്രിയകളാക്കി വേർതിരിച്ച് അവയെ ഒരേ സമയത്തുതന്നെ നടപ്പിൽ വരുത്തുവാനുള്ള മൾട്ടിടാസ്കിങ് സംവിധാനമാണ് ത്രെഡ്ഡിങ്. കെർണൽ ഷെഡ്യൂളിങ്ങിൽ ഏറ്റവും 'ഭാരം കുറഞ്ഞ' ഘടകമാണ് ത്രെഡ്. ഓരോ പ്രോസസ്സിലും കുറഞ്ഞത് ഒരു ത്രെഡ് എങ്കിലും പ്രവർത്തിക്കുന്നുണ്ടാകും. പ്രോസസ്സിന്റെ അവസ്ഥാവിവരങ്ങൾ പൂർണമായും അതിന്റെ എല്ലാ ത്രെഡ്ഡുകളിലും ലഭ്യമായിരിക്കും. കൂടാതെ കംപ്യൂട്ടറിന്റെ മെമ്മറി, അഡ്രസ് സ്പേസ്, ഇതര വിഭവ ശേഷി മുതലായവയെ പങ്കുവച്ച് ഉപയോഗപ്പെടുത്താൻ ത്രെഡ്ഡുകൾ സൗകര്യമേകുന്നു. വ്യത്യസ്ത പ്രോസസ്സുകളെ തമ്മിൽ കോൺടെക്സ്റ്റ് സ്വിച്ചിങ് നടത്തുന്നതിനെക്കാൾ വേഗതയിൽ ഒരേ പ്രോസസ്സിന്റെ വിവിധ ത്രെഡ്ഡുകൾ തമ്മിൽ കോൺടെക്സ്റ്റ് സ്വിച്ചിങ് നടത്തുവാൻ കഴിയുന്നു എന്നത് ത്രെഡ്ഡുകളുടെ മറ്റൊരു സവിശേഷതയാണ്.

ഏക പ്രോസസ്സർ കംപ്യൂട്ടറിൽ ഒരു സമയത്ത് ഒരു ത്രെഡ് മാത്രമേ പ്രാവർത്തികമാക്കാൻ കഴിയൂ. ത്രെഡ്ഡുകൾ തമ്മിലുള്ള കോൺടെക്സ്റ്റ് സ്വിച്ചിങ് വേഗത്തിലായതിനാൽ ത്രെഡ്ഡുകളെല്ലാം ഒരേ സമയത്തുതന്നെ നടപ്പിലാകുന്നു എന്ന തോന്നൽ ഉപയോക്താവിന് ഉണ്ടാകുന്നു. എന്നാൽ, ഒന്നിലേറെ പ്രോസസ്സർ ഉള്ള മൾട്ടിപ്രോസസ്സർ ക്രമീകരണം, ക്ളസ്റ്റർ സംവിധാനം മുതലായവയിൽ വിവിധ പ്രോസസ്സറുകളിലായി വ്യത്യസ്ത ത്രെഡ്ഡുകൾ ഒരേ സമയത്തുതന്നെ പ്രാവർത്തികമാക്കപ്പെടും.

ഇന്ന് വിപണിയിൽ ലഭ്യമാകുന്ന മിക്ക ഓപ്പറേറ്റിങ് സിസ്റ്റങ്ങളും ത്രെഡ്ഡിങ് അനുവദിക്കുന്നവയാണ്. ഇവയുടെ സിസ്റ്റം കെർണലിലൂടെ സിസ്റ്റം കോൾ ഇന്റർഫേസ് ഉപയോഗപ്പെടുത്തി പ്രോഗാമർക്ക് ത്രെഡ്ഡുകൾ ചിട്ടപ്പെടുത്താം. ഓപ്പറേറ്റിങ് സിസ്റ്റത്തിൽ ത്രെഡ്ഡുകൾ പൊതുവേ രണ്ട് രീതിയിലാണ് നടപ്പിലാക്കപ്പെടുന്നത്. പ്രിയെംറ്റീവ് മൾട്ടിത്രെഡ്ഡിങ്, കോ-ഓപ്പറേറ്റീവ് മൾട്ടിത്രെഡ്ഡിങ് എന്നിവയാണ് ഇവ. ത്രെഡ്ഡുകൾ തമ്മിലുള്ള കോൺടെക്സ്റ്റ് സ്വിച്ചിങ് എപ്പോൾ വേണമെന്ന് നിശ്ചയിക്കുന്നതിനുള്ള ചുമതല ആർക്കായിരിക്കും എന്നതനുസരിച്ചാണ് ഇവിടത്തെ വർഗീകരണം. ആദ്യത്തെ രീതിയിലാണ് ക്രമീകരണമെങ്കിൽ അതിനുള്ള ചുമതല ഓപ്പറേറ്റിങ് സിസ്റ്റത്തിനാണ്; രണ്ടാമത്തേതിൽ അത് ത്രെഡ്ഡു തന്നെ നിർവഹിക്കുന്നു.



</doc>
<doc id="159915" url="https://ml.wikipedia.org/wiki?curid=159915" title="വൂഡി ഗുത്രി">
വൂഡി ഗുത്രി

അമേരിക്കയിലെ പ്രശസ്ത ഗായകനും, നാടൻ പാട്ടുകാരനുമായിരുന്നു വൂഡി ഗുത്രി (ഇംഗ്ലീഷ്: Woody Guthrie) (ജൂലൈ 14, 1912 – ഒക്ടോബർ 3, 1967) . രാഷ്ട്രീയ പ്രമേയമുള്ള പാട്ടുകൾ മതൽ കുട്ടികൾക്കു് വേണ്ടിയുള്ള പാട്ടുകൾ വരെ പാടി, അദ്ദേഹം നാടുനീളെ സഞ്ചരിച്ചു. 1930-കളിൽ അമേരിക്കയെ ബാധിച്ച സാമ്പത്തികമാന്ദ്യത്തിന്റേയും, പ്രകൃതിദുരന്തത്തിന്റേയും അനുഭവത്തിൽ നിന്നാണു് അദ്ദേഹം പാട്ടുകാരനായത്. 

ശാസ്ത്രകേരളം ലക്കം 431, സെപ്തംബർ 2011


</doc>
<doc id="159918" url="https://ml.wikipedia.org/wiki?curid=159918" title="തൈറോയ്ഡ് ഗ്രന്ഥി">
തൈറോയ്ഡ് ഗ്രന്ഥി

മനുഷ്യശരീരത്തിലെ ഒരു അന്തഃസ്രാവി ഗ്രന്ഥിയാണ് തൈറോയ്ഡ് ഗ്രന്ഥി. അന്ത്രഃസ്രാവികളിൽവച്ച് ഏറ്റവും വലിപ്പം കൂടിയ ഗ്രന്ഥിയാണിത്. നാളീരഹിത ഗ്രന്ഥിയായ തൈറോയ്ഡ് ഗ്രന്ഥിയുടെ ധർമം ഉപാപചയ പ്രക്രിയകളെ നിയന്ത്രിക്കുക എന്നതാണ്.
മനുഷ്യന്റെ കഴുത്തിനു മുൻഭാഗത്ത് ശബ്ദനാളത്തിനു (larynx-voice)തൊട്ടുതാഴെയായിട്ടാണ് തൈറോയ്ഡ് ഗ്രന്ഥി സ്ഥിതിചെയ്യുന്നത്. തൈറോയ്ഡ് ഗ്രന്ഥിക്ക് ശ്വസനനാളിയുടെ (trachea)ഇരുവശത്തുമായി കാണപ്പെടുന്ന രണ്ട് ദലങ്ങളുണ്ട്. ഈ ദലങ്ങൾ തമ്മിൽ ഇസ്ത്മസ് (Isthmus) എന്ന നേരിയ കലകൊണ്ട് ബന്ധിച്ചിരിക്കുന്നു. പ്രായപൂർത്തിയെത്തിയവരിൽ തൈറോയ്ഡ് 20 മുതൽ 40 വരെ ഗ്രാം തൂക്കമുള്ളതായിരിക്കും.
തൈറോയ്ഡ് ഗ്രന്ഥി പുടകകോശങ്ങൾ (follicular cells), വ്യതിരിക്ത പുടകകോശങ്ങൾ (Prafollicular cells) അഥവാ 'ര' കോശങ്ങൾ എന്നീ രണ്ടുതരത്തിലുള്ള സ്രവകോശങ്ങൾകൊണ്ട് നിർമിച്ചിരിക്കുന്നു. തൈറോയ്ഡ് ഗ്രന്ഥിയുടെ ഭൂരിഭാഗവും പൊള്ളയും ഗോളാകാരവുമായ പുടകങ്ങളുടെ രൂപത്തിലുള്ള പുടകകോശങ്ങളാണ്. ഈ കോശങ്ങളിൽനിന്നാണ് അയഡിൻ അടങ്ങിയ തൈറോക്സിൻ (T), ട്രൈ അയഡോതൈറോനിൻ (T) എന്നീ ഹോർമോണുകൾ സ്രവിക്കുന്നത്. ഈ പുടകങ്ങൾ T , T ഹോർമോണുകളുടെ ഉത്പാദനത്തിനാവശ്യമായ കൊളോയ്ഡിയവും അർധദ്രവവും ആയ മഞ്ഞനിറമുള്ള വസ്തുകൊണ്ട് നിറഞ്ഞിരിക്കുന്നു.

വ്യതിരിക്ത കോശങ്ങൾ പുടകകോശങ്ങൾക്കിടയിൽ ഒറ്റയായോ ചെറുകൂട്ടങ്ങളായോ കാണപ്പെടുന്നു. ഈ കോശങ്ങളാണ് തൈറോകാൽസിറ്റോണിൻ (thyrocalcitonine) എന്ന ഹോർമോണിന്റെ പ്രഭവസ്ഥാനം. പുടകകോശങ്ങൾക്കിടയിൽ അസംഖ്യം രക്തസൂക്ഷ്മധമനി(blood capillaries)കളും ചെറിയ മേദോവാഹിനി(lymphatic vessels)കളും സംലഗ്നകല(connective tissue)യും ഉണ്ടായിരിക്കും. പുടകങ്ങളുടെ മധ്യഭാഗത്തായി തൈറോഗ്ളോബുലിൻ (thyroglobulin) എന്ന വസ്തു ശേഖരിക്കപ്പെടുന്നു. 

T , T ഹോർമോണുകൾ മനുഷ്യശരീരത്തിന്റെ ഉപാപചയ പ്രവർത്തന നിരക്ക് നിർണയിക്കുന്നു. ഓക്സിജനെയും പോഷകങ്ങളെയും ശരീരത്തിനാവശ്യമായ ഊർജവും താപവും ആക്കി മാറ്റിക്കൊണ്ടാണ് ഉപാപചയ പ്രവർത്തനങ്ങളുടെ നിരക്ക് വർധിപ്പിക്കുന്നത്. ഈ ഹോർമോണുകളാണ് അഞ്ചുവയസ്സുവരെ മനുഷ്യന്റെ മസ്തിഷ്ക വികാസത്തിൽ പ്രധാന പങ്കുവഹിക്കുന്നത്. ശൈശവത്തിലും കൌമാരത്തിലും വളർച്ചയെ ഉത്തേജിപ്പിക്കുന്നതും അസ്ഥികളുടെ വളർച്ചയെ ത്വരിതപ്പെടുത്തുന്നതും ഈ ഹോർമോണുകളാണ്. ആജീവനാന്തം കരൾ, വൃക്ക, ഹൃദയം, അസ്ഥിപേശികൾ എന്നിവയെ T , T ഹോർമോണുകൾ സ്വാധീനിക്കുന്നു. തൈറോകാൽസിറ്റോണിൻ ഹോർമോൺ അസ്ഥികളിൽനിന്നുള്ള കാത്സ്യം രക്തത്തിലേക്കു പ്രവഹിക്കുന്നതിനെ സാവകാശത്തിലാക്കുന്നു.

ഹൈപ്പോതലാമസും പിറ്റ്യൂറ്ററി (pituitary) ഗ്രന്ഥിയുടെ മുൻഭാഗവുമാണ് തൈറോയ്ഡ് ഗ്രന്ഥിയുടെ പ്രവർത്തനത്തെ നിയന്ത്രിക്കുന്നത്. പിറ്റ്യൂറ്ററി ഗ്രന്ഥിയുടെ തൈറോട്രോഫിക് (thyrotrophic) കോശങ്ങൾ തൈറോയ്ഡ് ഉത്തേജക ഹോർമോണായ തൈറോട്രോപിൻ (TSH) ഉത്പാദിപ്പിക്കുന്നു. ഈ ഹോർമോണാണ് തൈറോയ്ഡിന്റെ വികാസവും പ്രവർത്തനവും രക്തത്തിലെ T , T സാന്ദ്രതയും നിർണയിക്കുന്നത്.

സാധാരണ രീതിയിലുള്ള തൈറോയ്ഡ് അവസ്ഥ യൂതൈറോയ്ഡ് (euthyroid) എന്നും പ്രവർത്തനക്ഷമത കുറഞ്ഞ അവസ്ഥ ഹൈപ്പോതൈറോയ്ഡ് (hyporthyroid) എന്നും അതിസജീവമായ അവസ്ഥ ഹൈപ്പർതൈറോയ്ഡ് (hyperthyroid) എന്നും അറിയപ്പെടുന്നു.

തൈറോയ്ഡ് ഗ്രന്ഥി ശിശുക്കളുടെ വളർച്ചയിലും വികാസത്തിലും പ്രധാന പങ്കുവഹിക്കുന്നു. ജനിച്ച ഉടനെതന്നെ പരിശോധനകൾ നടത്തി തൈറോയ്ഡ് അവസ്ഥ മനസ്സിലാക്കാനാവും. കൃത്രിമമായി ഹോർമോൺ ചികിത്സ നടത്തി വളർച്ച മുരടിക്കൽ, മാനസിക വൈകല്യങ്ങൾ തുടങ്ങിയ ജന്മജാത വൈകല്യങ്ങളെ (cretinsm) തടയാൻ കഴിയും. ഹോർമോൺ ഉത്പാദനം കുറവായിരിക്കുമ്പോൾ തൈറോയ്ഡ് ഗ്രന്ഥി വളർന്നു വലുതാകുന്നു. കഴുത്തിലെ മുഴപോലെ പുറമേ കാണുന്ന വലിപ്പം കൂടിയ തൈറോയ്ഡ് ഗോയിറ്റർ രോഗം എന്ന് അറിയപ്പെടുന്നു. തൈറോയ്ഡ് ഗ്രന്ഥിയുടെ പ്രവർത്തനക്ഷമതയിലെ മാറ്റം പ്രതിരോധശേഷിയിലും മാറ്റം വരുന്നതിനു കാരണമാകാറുണ്ട്.

തൈറോയ്ഡ് ഗ്രന്ഥിയെ അപൂർവമായി അർബുദരോഗം ബാധിക്കാറുണ്ട്. ഇത് ചികിത്സിച്ചു ഭേദമാക്കാനാകുന്നതാണ്.

തൈറോയ്ഡ് ഗ്രന്ഥിയുടെ ദലങ്ങൾക്കു പിന്നിലായി കാണപ്പെടുന്ന പയറിനോളം വലിപ്പവും അണ്ഡാകൃതിയുമുള്ള രണ്ടുജോഡി ഗ്രന്ഥികളാണ് പാരാതൈറോയ്ഡ്. ചില മനുഷ്യരിൽ ഒരു പാരാതൈറോയ്ഡ് ഗ്രന്ഥി മാത്രമേ കാണപ്പെടുന്നുള്ളൂ; അപൂർവമായി രണ്ടുജോഡിയിലധികം ഗ്രന്ഥികൾ കഴുത്തിലോ നെഞ്ചിലോ ആയി കാണപ്പെടാറുണ്ട്.
പാരാതൈറോയ്ഡ് ഗ്രന്ഥികൾ ഉത്പാദിപ്പിക്കുന്ന ഹോർമോൺ രക്തത്തിലെ കാത്സ്യത്തിന്റെ അളവിനെ നിയന്ത്രിക്കാൻ സഹായകമാണ്. പാരാതൈറോയ്ഡ് ഗ്രന്ഥിയുടെ അമിതപ്രവർത്തനം ഹൈപ്പർപാരാതൈറോയ്ഡിസം (hyperparathyroidism) എന്ന രോഗത്തിനു കാരണമാകുന്നു. ഇത് അസ്ഥികളുടെ തേയ്മാനത്തിനും മൂത്രാശയക്കല്ലുകളുണ്ടാകുന്നതിനും കാരണമാകാറുണ്ട്. പാരാതൈറോയ്ഡ് പ്രവർത്തനം കുറയുന്ന അവസ്ഥയാണ് ഹൈപ്പോപാരാതൈറോയ്ഡിസം (hypoparathyroidism).


</doc>
<doc id="159922" url="https://ml.wikipedia.org/wiki?curid=159922" title="ഉദയമാർത്താണ്ടപുരം പക്ഷി സങ്കേതം">
ഉദയമാർത്താണ്ടപുരം പക്ഷി സങ്കേതം

തമിഴ്നാട്ടിലെ തിരുവാരൂർ ജില്ലയിൽ, തിരുവാരൂരിൽ നിന്നും 50 കിലോമീറ്റർ ദൂരത്തായി സ്ഥിതിചെയ്യുന്ന 46 ഹെക്ടർ വിസ്തീർണമുള്ള ഉദയമാർത്താണ്ടപുരം പക്ഷി സങ്കേതം (ഇംഗ്ലീഷ്:Udayamarthandapuram Bird Sanctuary) , സംരക്ഷിത പ്രദേശമാണ്. മേട്ടൂർ അണക്കെട്ടിലെ ജലം കൃഷിക്കായി സംഭരിക്കുന്ന ഈ പ്രദേശം ഏപ്രിൽ മുതൽ ഓഗസ്റ്റ്‌ വരെ വരണ്ടുണങ്ങും. ഓഗസ്റ്റ്‌ മുതൽ ഡിസംബർ വരെ ആണ് ജലാശയമായി മാറി പക്ഷികൾക്കുള്ള സങ്കേതമാകുന്നത്. ഓരോ സീസണിലും പതിനായിരത്തോളം ദേശാടന-നീർപക്ഷികൾ എത്താറുണ്ട്. വിവിധ ഇനം നീർക്കോഴികൾ, ഞാറ, ഇരണ്ട, കൊക്ക് എന്നിവയാണ് പ്രധാന പക്ഷികൾ. പ്രധാന ആകർഷണം: തുറന്ന ചുണ്ടൻ ഞാറ (Openbill stork). സെപ്റ്റംബർ ആണ് സന്ദർശിക്കാൻ ഏറ്റവും നല്ല സമയം. 


</doc>
<doc id="159924" url="https://ml.wikipedia.org/wiki?curid=159924" title="തുർക്കിഷ് സിനിമ">
തുർക്കിഷ് സിനിമ

തുർക്കിയുടെ സാംസ്ക്കാരിക മേഖലയിൽ വളരെ വലിയ സ്ഥാനമാണ് തുർക്കിഷ് സിനിമയ്ക് ഉള്ളത്. തുർക്കിഷ് സിനിമാ വ്യവസായം പൊതുവേ ഗ്രീൻ പൈൻ (Yeşilçam) എന്ന് അറിയപ്പെടുന്നു.

19-ആം ശതകത്തിന്റെ അന്ത്യത്തിലാണ് തുർക്കിയിൽ ചലച്ചിത്രപ്രവർത്തനങ്ങൾക്ക് തുടക്കം കുറിച്ചത്. 1897-ൽ ആദ്യത്തെ ചലച്ചിത്ര പ്രദർശനം നടന്നു. വിദേശീയരായ വിദഗ്ദ്ധർ നിർമിച്ച ഡോക്യുമെന്ററികളാണ് ആദ്യകാലത്ത് പ്രചാരം നേടിയത്. 1914-ൽ പൂർത്തിയാക്കിയ "ദ ഡിമോളിഷൻ ഒഫ് ദ റഷ്യൻ മോണുമെന്റ് അറ്റ് സെയ്ന്റ് സ്റ്റീഫൻ" എന്ന ഡോക്യുമെന്ററിയാണ് ഒരു തുർക്കിക്കാരൻ നിർമിച്ച ആദ്യത്തെ ചലച്ചിത്രം. ഒട്ടോമൻ സൈന്യത്തിലെ ഓഫീസറായ ഫുവട്ട് ഉസ്കിനേ ആണ് ഇതിന്റെ നിർമാതാവ്. 1915-ൽ സ്ഥാപിതമായ ആർമി ഫിലിം സെന്ററിനുവേണ്ടി പല ഡോക്യുമെന്ററികളും നിർമ്മിക്കപ്പെട്ടു. ഒട്ടൊമൻ യുദ്ധകാര്യ മന്ത്രിയായ എൻവർ പാഷയാണ് ഈ സ്ഥാപനത്തിന് രൂപം നൽകിയത്.

ആദ്യത്തെ ഡോക്യുമെന്ററി പ്രദർശനം കഴിഞ്ഞ് ഇരുപത് വർഷങ്ങൾക്കു ശേഷമാണ് ആദ്യത്തെ ഫീച്ചർ ഫിലിം നിർമ്മിക്കപ്പെട്ടത്. "ദ മാരേജ് ഒഫ് ഹിമ്മത് അഗാ" എന്ന ചലച്ചിത്രത്തിന്റെ നിർമ്മാണം 1916-ൽ ആരംഭിച്ചുവെങ്കിലും ഒന്നാം ലോകയുദ്ധത്തിനുശേഷമാണ് അതു പൂർത്തിയാക്കിയത്. ആദ്യകാല ഫീച്ചർ ഫിലുമുകളായ "ദ ക്ലാ" (1917), "ദ സ്പൈ" (1917) എന്നിവ നിർമിച്ചത് നാഷണൽ ഡിഫൻസ് അസോസിയേഷനായിരുന്നു. പത്രപ്രവർത്തകനായിരുന്ന സെദത്ത് സിമവിയായിരുന്നു സംവിധായകൻ.

ആദ്യത്തെ ചലച്ചിത്ര നിർമ്മാണ കമ്പനിയായ 'കെമൽ ഫിലിം' സെദെത്ത് സഹോദരന്മാരുടെ മേൽനോട്ടത്തിൽ 1922-ൽ സ്ഥാപിതമായി. രണ്ട് വർഷക്കാലം മാത്രം പ്രവർത്തിച്ച ഈ കമ്പനി നാല് ഫീച്ചർ ഫിലിമുകൾ നിർമിച്ചു. എ ലവ് ട്രാജഡി ഇൻ ഇസ്താംബുൾ (1922), ദ് മിസ്റ്ററി ഓൺ ദ ബോസ്ഫറസ് (1922), ദ ഷർട്ട് ഒഫ് ഫയർ (1923), ദ ട്രാജഡി അറ്റ് കിസ് കുളസി (1923) എന്നിവയാണിവ. നാടക നടനും സംവിധായകനുമായ മുഹ്സിൻ എർത്തുഗ്രുൽ ആയിരുന്നു ഇവയുടെ സംവിധായകൻ. തുടർന്നുള്ള രണ്ട് ദശകക്കാലം സിനിമാസംവിധാനരംഗത്ത് മുന്നിട്ടു നിന്നത് ഇദ്ദേഹം തന്നെയായിരുന്നു. ഇക്കാലത്തു നിർമിച്ച മിക്ക ചലച്ചിത്രങ്ങളുടെ ഇതിവൃത്തങ്ങളും നാടകവേദിയിൽ നിന്ന് കടംകൊണ്ടവയായിരുന്നു. മിക്ക സിനിമാ സംവിധായകരും നാടകസംവിധായകർ കൂടിയാണത്. ഇത് തുർക്കി സിനിമയുടെ ഭാവിയെ സാരമായി സ്വാധീനിച്ചു.

1923-ൽ നിലവിൽ വന്ന തുർക്കി റിപ്പബ്ളിക് ഭരണകൂടം പാശ്ചാത്യ സ്വാധീനമുള്ള സംഗീത-നാടക കലകളെ പ്രോത്സാഹിപ്പിച്ചുവെങ്കിലും ചലച്ചിത്രരംഗത്തെ അവഗണിക്കുകയാണുണ്ടായത്. 1928-ൽ ഇപെക് ഫിലിം എന്ന പേരിൽ ഒരു ചലച്ചിത്ര നിർമ്മാണ കമ്പനി നിലവിൽവന്നു. ഒരു ദശകക്കാലം ചലച്ചിത്രരംഗത്ത് സജീവമായി പ്രവർത്തിച്ചത് ഈ കമ്പനി മാത്രമായിരുന്നു. 1930-കളിൽ എർത്തുഗ്രുൽ എന്ന സംവിധായകൻ ഇരുപതോളം ചലച്ചിത്രങ്ങൾ പുറത്തിറക്കി. "ദ സ്ട്രീറ്റ്സ് ഒഫ് ഇസ്താംബുൾ" (1931), എ നേഷൻ എവേക്കൻസ് (1932), ദ മില്ല്യൻ ഹണ്ടേഴ്സ് (1934), വിക്റ്റിംസ് ഒഫ് ലസ്റ്റ് (1940) എന്നിവ ഇവയിൽ ഉൾപ്പെടുന്നു. പാശ്ചാത്യ സ്വാധീനം മുന്നിട്ടുനിന്ന ഈ ചലച്ചിത്രങ്ങൾ തുർക്കിയുടെ സാംസ്കാരിക പാരമ്പര്യത്തിന് ഇണങ്ങുന്നവയായിരുന്നില്ല. ഭരണകൂടത്തിന്റെ കടുത്ത നിയന്ത്രണങ്ങൾ സ്വതന്ത്രമായ സംവിധാനത്തിന് തടസ്സം സൃഷ്ടിക്കുകയും ചെയ്തു.

തുർക്കിയിൽ ഏകകക്ഷി ഭരണം അവസാനിച്ചതോടെ ഇപെക് ഫിലിം കമ്പനിക്കു ബദലായി ഹക്കാ ഫിലിം കമ്പനി സ്ഥാപിക്കപ്പെട്ടു. യുവസിനിമാസംവിധായകരായ ഫാറൂഖ് കെൻക്, സ്കാഡൻ കാമിൽ എന്നിവർ കമ്പനിക്കുവേണ്ടി പല ഫീച്ചർ ഫിലിമുകളും സംവിധാനം ചെയ്തു. ഇവരെ പിന്തുടർന്ന് ബാഹാ ഗെലെൻ ബെവി, അയ്ഡിൻ അരാക്കോൺ മുതലായ യുവ സംവിധായകരും രംഗത്തുവന്നു. മാമൂലുകൾക്കെതിരെ പൊരുതിയ ഇക്കൂട്ടർ സിനിമയ്ക്ക് നവജീവൻ പ്രദാനം ചെയ്തു. ഇവരുടെ പ്രവർത്തനത്തിൽ ആകൃഷ്ടരായി പുതിയ സംവിധായകരും അഭിനേതാക്കളും സാങ്കേതിക വിദഗ്ദ്ധരും മുന്നോട്ടുവന്നു. ദേശീയ ചലച്ചിത്രനിർമ്മാണത്തിനുള്ള നികുതി വെട്ടിക്കുറയ്ക്കാൻ ഭരണകൂടം നിർബന്ധിതമായി.

1950-കളിൽ അഡ്നൻ മെൻഡജരസിന്റെ നേതൃത്വത്തിൽ നിലവിൽവന്ന ബഹുകക്ഷി ഭരണകൂടം സാമൂഹിക-സാംസ്കാരിക രംഗങ്ങളിൽ വമ്പിച്ച പരിവർത്തനമുളവാക്കി. ഇസ്താംബുളിലെ ഗ്രീൻപൈൻ സ്ട്രീറ്റിലേക്കു നീങ്ങിയ ബിസിനസുകാർ പുതിയ ചലച്ചിത്രനിർമ്മാണ കമ്പനികൾക്ക് രൂപംനൽകി. 1917-47 കാലയളവിൽ നിർമിച്ച ചലച്ചിത്രങ്ങൾ 58 ആയിരുന്നെങ്കിൽ 1956 ആയപ്പോഴേക്ക് അത് 359 ആയി വർധിച്ചു. 1957-നുശേഷം വർഷംപ്രതി ആറ് മുതൽ ഇരുനൂറ്വരെ ചിത്രങ്ങൾ റിലീസ് ചെയ്യപ്പെട്ടു. ഗ്രീൻ പൈൻ സിനിമ എന്ന പേരിലാണ് ഇവ അറിയപ്പെടുന്നത്. ചലച്ചിത്രങ്ങളുടെ എണ്ണത്തിലുള്ള വർധന അവയുടെ ഗുണമേന്മ മെച്ചപ്പെടുത്തുവാനും വഴിയൊരുക്കി.

1949-ൽ പുറത്തുവന്ന ഡെത്ത് റ്റു ദ വോർ എന്ന ചലച്ചിത്രത്തിലൂടെ ശ്രദ്ധേയനായ ഒമർ ലുത്ഫി അകദ് എന്ന യുവസംവിധായകന്റെ ഇൻ ദ് നെയം ഒഫ് ദ് ലാ (1952) തുർക്കി സിനിമയിൽ പുതിയൊരു യുഗത്തിന് തുടക്കം കുറിച്ചു. സംവിധാനത്തിലും എഡിറ്റിങ്ങിലുമെല്ലാം നൂതനമായ ഒരു ശൈലി പുലർത്തുന്ന ചിത്രമാണിത്. കില്ലർ സിറ്റി (1954), ദ വൈറ്റ് ഹാൻഡ്കർച്ചീഫ് (1955) എന്നിവയാണ് അകദിന്റെ ശ്രദ്ധേയമായ മറ്റു ചലച്ചിത്രങ്ങൾ. ഗ്രാമീണ ജീവിതത്തിന്റെ യാഥാർഥ്യങ്ങൾ പ്രതിഫലിപ്പിക്കുന്ന ഒരു ചിത്രമാണ് ദ് വൈറ്റ് ഹാൻഡ്കർച്ചീഫ്. അകദിനെ അനുകരിച്ച് രംഗത്തുവന്ന മെതിൻ എർക്സാൻ, അതിഫ് ഇൽമസ്, ഒസ്മാൻ ഡെഡൻ മുതലായ യുവസംവിധായകർ നവീന ചലച്ചിത്രങ്ങൾക്ക് രൂപംനൽകി. അതിഫ് ഇൽമാസ് സംവിധാനം ചെയ്ത ദ് ബ്രൈഡ്സ് മുറത്, അലഗെയ്ക്ക്, ദ് പാഷൻ ഒഫ് കരകാവോഗ്ലാൻ മുതലായ ചിത്രങ്ങൾ തുർക്കി നാടോടി സാഹിത്യത്തിൽ അധിഷ്ഠിതമാണ്.

ത്രി ഫ്രൺഡ്സ് എന്ന ചലച്ചിത്രം സംവിധാനം ചെയ്ത മെമ്ദു ഉൻ ഈ കാലയളവിലെ ഒരു മികച്ച സംവിധായകനാണ്. ചലച്ചിത്രരംഗത്ത് പല പരീക്ഷണങ്ങളും നടത്തിയ ഒസ്മാൻ ഡെഡന്റെ ദി എനിമി കട്ട് ഡൌൺ ദ് വേസ് (1959), ഫോർ ദ് സേക് ഒഫ് ഓണർ (1960) എന്നീ ചിത്രങ്ങൾ ഏറെ ശ്രദ്ധേയമായി. അക്രമവും ലൈംഗികതയും തുർക്കി സിനിമയിലേക്ക് കൊണ്ടുവന്നത് ഇദ്ദേഹമാണ്. അഭിനേതാക്കൾ എന്ന നിലയിൽ പ്രശസ്തിയാർജിച്ചവരിൽ അയ്ഹാൻ ഇഷിക്ക്, ബെൽജിൻദോരുക്, മുഹ്തെരം നൂർ, ഗോസ്കെൽ അർഡോയ് എന്നിവരുൾപ്പെടുന്നു.

1960-ൽ പട്ടാളഭരണം നിലവിൽ വന്ന ശേഷം തുർക്കിയുടെ സാംസ്കാരിക രംഗത്ത് ശ്രദ്ധേയമായ പരിവർത്തനമുണ്ടായി. സാംസ്കാരിക രാഷ്ട്രീയ പ്രസ്ഥാനങ്ങൾ തമ്മിലുള്ള സംഘട്ടനം 1970- കൾ വരെ തുടർന്നു. പ്രശസ്ത സിനിമാ സംവിധായകനായ മെതിൻ എർക്സന്റെ നേതൃത്വത്തിൽ സോഷ്യൽ റിയലിസത്തിലുള്ള കലാസൃഷ്ടികൾ നാടെങ്ങും പ്രചരിച്ചു. എർക്സന്റെ ദ് റിവഞ്ച് ഒഫ് ദ് സർപ്പന്റ്സ് (1962), ഡ്രൈ സമ്മർ (1963) എന്നീ ചലച്ചിത്രങ്ങൾ അന്താരാഷ്ട്ര പ്രശസ്തി നേടി. 1964-ലെ ബർലിൻ ഫിലിം ഫെസ്റ്റിവലിൽ ഡ്രൈ സമ്മർ എന്ന ചിത്രത്തിന് ഗോൾഡൻ ബെയർ അവാർഡ് ലഭിച്ചു. തുർക്കി ഗ്രാമങ്ങളിലെ ജീവിതവൈരുദ്ധ്യങ്ങളെയാണ് എർക്സൻ ചിത്രീകരിച്ചത്. സെഡന്റെ ഫോർ ദ് സേക് ഒഫ് ഓണർ, അതിഫ് ഇൽമസിന്റെ ദ് ക്രിമിനൽ (1960) എന്നീ ചിത്രങ്ങളും സോഷ്യൽ റിയലിസ്റ്റ് ശൈലിയിൽ സംവിധാനം ചെയ്തിട്ടുള്ളതാണ്.

തുർക്കി സാഹിത്യകാരനും ചിന്തകനുമായ കെമാൽ താഹി റിന്റെ ആശയങ്ങളിൽ ആകൃഷ്ടനായ ഹലിത് റെഫിഗ് എന്ന സിനിമാ സംവിധായകൻ സമാനമനസ്കരുമായി ചേർന്ന് 'നാഷണൽ സിനിമാ മൂവ്മെന്റി'ന് പ്രാരംഭം കുറിച്ചു. തുർക്കി ദേശീയ സിനിമ എന്നു വിശേഷിപ്പിക്കാവുന്ന ഫൊർബിഡൻ ലൌ (1960), ദ് സ്ട്രേഞ്ചർ ഇൻ ടൌൺ (1963), ഫോർ വിമൻ ഇൻ ദ് ഹാരം (1965), ഐ ലോസ്റ്റ് മൈ ഹാർട്ട് റ്റു എ ടർക്ക് (1969), മദർ ഫാത്ത്(1973) എന്നീ ചലച്ചിത്രങ്ങൾ റെഫിഗ് സംവിധാനം ചെയ്തു. മെതിൻ എർക്സന്റെ എ ടൈ റ്റു ലൌ, അകദിന്റെ ദ് ലാ ഒഫ് ദ് ബോർഡർ (1966), റെഡ് റിവർ, ബ്ളാക് ഷിപ്പ് (1967), ദ് റിവർ (1972), ദ് ബ്രൈഡ് ട്രിലജി (1967), ദ് വെഡിങ് (1974), ദ് റിറ്റാലിയേഷൻ (1975), അതിഫ് ഇൽമസിന്റെ കൊസനോഗ്ളു (1967), കൊറോഗ്ളു (1968) എന്നിവയാണ് ഈ പ്രസ്ഥാനത്തിലെ മികച്ച മറ്റ് കലാസൃഷ്ടികൾ.

ഇസ്ലാമിക് ആശയങ്ങളിൽ അധിഷ്ഠിതമായ മറ്റൊരു ചലച്ചിത്ര പ്രസ്ഥാനവും ഇക്കാലത്ത് രൂപംകൊള്ളുകയുണ്ടായി. സിനിമാസംവിധായകനും നിരൂപകനുമായ യുസൽ കക്ക്മക്ലിയാണ് ഇതിന് നേതൃത്വം നൽകിയത്. ഈ വിഭാഗക്കാർ നിർമിച്ച ശ്രദ്ധേയമായ ചലച്ചിത്രങ്ങളിൽ ദ് കൺവേർജിങ് പാത്സ്, മൈ കൺട്രി എന്നിവ ഉൾപ്പെടുന്നു. 1960-കളിൽ ടെലിവിഷന്റേയും വീഡിയൊയുടേയും ആഗമനത്തോടെ തുർക്കി സിനിമാനിർമ്മാണം മന്ദീഭവിച്ചു. ഈ പ്രതിസന്ധി തരണം ചെയ്യുവാനായി ലൈംഗികാതിപ്രസരമുള്ള ചലച്ചിത്രങ്ങൾ വളരെയേറെ നിർമ്മിക്കപ്പെട്ടുവെങ്കിലും കുടുംബ സദസ്സുകൾ സിനിമയിൽ നിന്നകലുകയാണുണ്ടായത്.

1970-കളിൽ ഇല്ഡമല് ഗുനേയുടെ നേതൃത്വത്തിൽ ഒരുപറ്റം ചെറുപ്പക്കാർ 'ന്യൂവേവ് സിനിമ' അവതരിപ്പിക്കാനാരംഭിച്ചു. 1970-ൽ ഗുനേ സംവിധാനം ചെയ്ത ദ് ഹോപ് എന്ന ചിത്രം തുർക്കി സിനിമാരംഗത്ത് പ്രതീക്ഷകളുയർത്തി. ഇറ്റാലിയൻ നിയോറിയലിസത്തിൽ ആകൃഷ്ടനായ ഗുനേ തികച്ചും നൂതനമായൊരു സംവിധാന ശൈലിയാണ് സ്വീകരിച്ചത്. ഇദ്ദേഹത്തെത്തുടർന്നു വന്ന പ്രഗൽഭ സംവിധായകനായ സെകി ഓക്നെന്റെ റിട്ടേൺ ഒഫ് ദ് സോൾജിയർ എന്ന ചിത്രത്തിൽ മനഃശാസ്ത്രപരമായ സമീപനമാണ് സ്വീകരിച്ചിരിക്കുന്നത്. ദ ഹോഡ് (1978), ദി എനിമി (1980) എന്നീ ചിത്രങ്ങളുടെ സംവിധാനം നിർവഹിച്ചത് സെകിയും തിരക്കഥാരചന നടത്തിയത് ഗുനേയുമായിരുന്നു. സ്ട്രൈക് ദി ഇന്ററസ്റ്റ്സ് (1982), ദ റെസ്ലർ (1984), ദ വോയ്സ് (1986) എന്നിവയാണ് സെകിയുടെ ശ്രദ്ധേയമായ മറ്റു ചിത്രങ്ങൾ.

'ന്യൂ ടർക്കിഷ് സിനിമ'യ്ക്ക് സംഭാവന നൽകിയവരിൽ സെരിഫ് ഗോറൻ, എർദിൻ കിരൾ, ഓമർ കവൂർ എന്നിവരും ഉൾപ്പെടുന്നു. ദി എർത്ത് ക്വേക്ക് (1976), ദ റിവർ (1977), സ്റ്റേഷൻ (1977), ദ റെമഡി (1983), ബ്ളഡ് (1985), യു സിങ് യുവർ സോങ്സ് (1986) എന്നിവയാണ് സെരിഫ് ഗോറന്റെ മികച്ച ചിത്രങ്ങൾ. എർദിൻ കിരലിന്റെ എ സീസൺ ഇൻ ഹക്കറി എന്ന ചിത്രത്തിന് 1983-ലെ ബെർലിൻ ഫിലിം ഫെസ്റ്റിവലിൽ സെക്കൻഡ്-പ്രൈസ് ലഭിച്ചു. മിസ്റ്റിക് സ്വഭാവമാർന്ന ദ ബ്ളു എക്സൈൽ (1993) എന്ന ചിത്രവും ഏറെ പ്രശംസിക്കപ്പെട്ടു. പാരീസിൽ ഫിലിം നിർമ്മാണത്തിൽ വിദഗ്ദ്ധ പരിശീലനം നേടിയ ഓമർ കവുർ സംവിധാനം ചെയ്ത ചിത്രങ്ങളിൽ സ്വയം കണ്ടെത്തലിനാണ് പ്രാമുഖ്യം കൽപിച്ചിരിക്കുന്നത്. യൂസഫ് ആൻഡ് കെനൻ (1979), ഓ ബ്യൂട്ടിഫുൾ ഇസ്താംബുൾ (1981), എ ബ്രോക്കൺ ലൌ സ്റ്റോറി (1982), ദ മെഴ്സിലസ് റോഡ് (1985), ദ ഹോട്ടൽ അനയുർത്ത് (1986), ദ സീക്രട്ട് ഫേസ് (1991) എന്നിവ ഇദ്ദേഹത്തിന്റെ ചിത്രങ്ങളിൽ ഉൾപ്പെടുന്നു.

1980-കളിലും 90-കളിലും പല നൂതന പ്രവണതകളും തുർക്കി സിനിമയിൽ പ്രകടമായി. 80-കളിൽ സ്ത്രീപക്ഷ ചലച്ചിത്രങ്ങൾ ഏറെ പ്രചാരം നേടി. തുർക്കി സമൂഹം അംഗീകരിക്കാത്ത അഭിസാരികകളും മറ്റും കഥാപാത്രങ്ങളായ ചലച്ചിത്രങ്ങൾ ഇവയിലുൾപ്പെടുന്നു. തുർക്കി പാരമ്പര്യത്തിൽ നിന്നു വ്യതിചലിക്കാതെ മികച്ച ചിത്രങ്ങൾ സംവിധാനം ചെയ്ത ഹലിന് റെഫിഗിന്റെ ദ ലേഡി (1988), റ്റു സ്ട്രേഞ്ചേഴ്സ് (1990) എന്നീ ചലച്ചിത്രങ്ങൾ ഇക്കൂട്ടത്തിൽ എടുത്തുപറയത്തക്കവയാണ്. ഇസ്മയെൽ ഗുഹസ്, രെഹഎർഡം, ഒസ്മാൻ സിനവ്, ഓമർ കവുർ, എർദിൻ കിരൾ, യാവുസ് തുർഗുൻ തുടങ്ങിയ പ്രഗല്ഭർ ആധുനിക തുർക്കി സിനിമയെ പരിപോഷിച്ചുകൊണ്ടിരിക്കുന്നു. 

സമകാലീന തുർക്കിഷ് സിനിമയിൽ നൂറി ബിൽജേ ജെയ്ലൻ, സെമിഹ് കാപ്ലനൊഗ്ലു എന്നിവർ അന്താരാഷ്ട തലത്തിൽ അംഗീകരിക്കപ്പെട്ട സംവിധായകരാണ്. ജെയ്ലൻ സംവിധാനം ചെയ്ത ത്രീ മങ്കീസ് 2008-ലെ കാൻസ് ചലച്ചിത്രമേളയിൽ ഏറ്റവും മികച്ച സംവിധായകനുള്ള പുരസ്ക്കാരത്തിന് അർഹമായി. അദ്ദേഹത്തിന്റെ തന്നെ ഉസക്ക്, കസബ (1998), ക്ലൈമറ്റ്സ് (2006) എന്നിവയും ശ്രദ്ധിക്കപ്പെട്ട ചിത്രങ്ങളാണ്. സെമിഹ് കാപ്ലനൊഗ്ലു സംവിധാനം ചെയ്ത ഹണി (2010) ബെർലിൻ ചലച്ചിത്രമേളയിൽ ഗോൾഡൻ ബെയർ പുരസ്ക്കാരത്തി അർഹമായി.





</doc>
<doc id="159926" url="https://ml.wikipedia.org/wiki?curid=159926" title="കേരള സംസ്ഥാന ഭാഗ്യക്കുറി">
കേരള സംസ്ഥാന ഭാഗ്യക്കുറി

ഇന്ത്യയിൽ ആദ്യമായി ഭാഗ്യക്കുറി ആരംഭിച്ച സംസ്ഥാനം കേരളമാണ്. പി.കെ. കുഞ്ഞ് ധനമന്ത്രിയായീരിക്കുമ്പോഴാണ് ലോട്ടറി ആരംഭിക്കുന്നത്. ആദ്യമായി വിൽപ്പന ആരംഭിച്ചത് 1967 നവംബർ 1 നാണ്. ആദ്യത്തെ നറക്കെടുപ്പ് നടന്നത് 1968 ജനുവരി 26 നാണ്. മാവേലി, കൈരളി, പെരിയാർ എന്നീ പേരുകളിൽ ആയിരുന്നു ആദ്യം ഭാഗ്യകുറികൾ. പി.കെ.സെയ്തുമുഹമ്മദായിരുന്നു സ്ഥാപക ഡയറക്ടർ.

ഞായറാഴ്ചകളിൽ നറുക്കെടുക്കുന്ന ഈ ഭാഗ്യക്കുറിയുടെ വില 30 രൂപയും ഒന്നാം സമ്മാനം 70 ലക്ഷം രൂപയും ആണ്

തിങ്കളാഴ്ചകളിൽ നറുക്കെടുക്കുന്ന ഈ ഭാഗ്യക്കുറിയുടെ വില 40 രൂപയും ഒന്നാം സമ്മാനം 75 ലക്ഷം രൂപയും ആയിരുന്നു.
എന്നാൽ ഇപ്പോൾ തിങ്കളാഴ്ചകളിൽ നറക്കെടുക്കുന്ന ഭാഗ്യകുറി വിൻ-വിൻ ആണ്.ടിക്കറ്റ്‌ വില 30 രൂപയും ഒന്നാം സമ്മാനം 65 ലക്ഷം രൂപയും ആണ്.

ചൊവ്വാഴ്ചകളിൽ നറുക്കെടുക്കുന്ന ഈ ഭാഗ്യക്കുറിയുടെ വില 30രൂപയും ഒന്നാം സമ്മാനം 70ലക്ഷം രൂപയും എന്നാൽ ഇപ്പോൾ സ്ത്രീശക്തി എന്ന ഭാഗ്യക്കുറി ആണ് വിൽപ്പന നടത്തുന്നത്.ഈ ഭാഗ്യക്കുറിയുടെ വില 30 രുപയും ഒന്നാം സമ്മാനം 70 ലക്ഷം രൂപയും ആണ്.

ബുധനാഴ്ചകളിൽ നറുക്കെടുക്കുന്ന ഈ ഭാഗ്യക്കുറിയുടെ വില 20 രൂപയും ഒന്നാം സമ്മാനം 40 ലക്ഷം രൂപയും 50 പവൻ സ്വർണവും ആണ്

വ്യാഴാഴ്ചകളിൽ നറുക്കെടുക്കുന്ന ഈ ഭാഗ്യക്കുറിയുടെ വില 20 രൂപയും ഒന്നാം സമ്മാനം 20 ലക്ഷം രൂപയും ആണ്

വെള്ളിയാഴ്ചകളിൽ നറുക്കെടുക്കുന്ന ഈ ഭാഗ്യക്കുറിയുടെ വില 20 രൂപയും ഒന്നാം സമ്മാനം 40 ലക്ഷം രൂപയും ഇന്നോവ കാറും ആണ്

മാരക രോഗങ്ങളാൽ ദുരിതം അനുഭവിക്കുന്ന രോഗികൾക്ക് സാമ്പത്തിക സഹായം നൽകുന്നതിന് സർക്കാർ പ്രഖ്യാപിച്ച ഭാഗ്യക്കുറി ആണ് കാരുണ്യ. ശനിയാഴ്ചകളിൽ നറുക്കെടുക്കുന്ന ഈ ഭാഗ്യക്കുറിയുടെ ഒന്നാം സമ്മാനം 1 കോടി രൂപയാണ്. ടിക്കറ്റ് വില 50 രൂപയും.

2011 പ്രത്യേക നറുക്കെടുപ്പുകൾ

ഒന്നാം സമ്മാനം - 5 കോടി രൂപ

ടിക്കറ്റ്‌ വില - 200 രൂപ

നറുക്കെടുപ്പ് - 17 സെപ്റ്റംബർ 2011

2019 പ്രത്യേക നറുക്കെടുപ്പുകൾ.

ഓണം ബംബർ

ഒന്നാം സമ്മാനം - 12 കോടി രൂപ

ടിക്കറ്റ്‌ വില - 300 രൂപ

നറുക്കെടുപ്പ് - 19 സെപ്റ്റംബർ 2019

കേരളചരിത്രത്തിൽ ആദ്യമായിട്ടാണ് ഇത്രയും വലിയ തുക ഒന്നാം സമ്മാനമായി പ്രഖ്യാപിക്കുന്നത്.



</doc>
<doc id="159927" url="https://ml.wikipedia.org/wiki?curid=159927" title="ജഹാംഗീർ സബാവാല">
ജഹാംഗീർ സബാവാല

ചിത്രകലയിലെ ആധുനികതാ പ്രസ്ഥാനത്തിന്റെ ഭാരതീയ വക്താക്കളിൽ ഒരാളായിരുന്നു ജഹാംഗീർ സബാവാല (1922 - 2011 ഓഗസ്റ്റ് 2). 1977-ൽ പത്മശ്രീ പുരസ്കാരം ലഭിച്ചു. വാഷിങ്ടൺ, പാരീസ്, വെനീസ്, ബെർലിൻ എന്നിവിടങ്ങളിലെ പ്രശസ്തമായ മ്യൂസിയങ്ങളിൽ ഇദ്ദേഹത്തിന്റെ ചിത്രങ്ങൾ പ്രദർശിപ്പിച്ചിട്ടുണ്ട്. 

1922- ൽ മുംബൈയിൽ ജനിച്ചു. 1944 ൽ മുംബൈ ജെ.ജെ.ആർട് സ്‌കൂളിൽ നിന്നും ചിത്രകല അഭ്യസിച്ചു. തുടർന്ന് ഉപരിപഠനത്തിനായി ലണ്ടനിലും പാരീസിലുമെത്തി. 1994-ൽ കേന്ദ്രസർക്കാരിന്റെ പുരസ്‌കാരവും നിരവധി ദേശീയ-അന്തർദേശീയ ബഹുമതികളും കരസ്ഥമാക്കി.


</doc>
<doc id="159928" url="https://ml.wikipedia.org/wiki?curid=159928" title="അൻയാങ്">
അൻയാങ്

ചൈനയിൽ, ഹുആൻ നദീതീരത്തു സ്ഥിതിചെയ്യുന്ന പുരാവസ്തുഗവേഷണ പ്രാധാന്യമുള്ള ഒരു സ്ഥലമാണ് അൻയാങ്.

പാരമ്പര്യം അനുസരിച്ച് പിആൻകെങ് എന്ന ശക്തനായ ഒരു ഭരണാധികാരി ജനങ്ങളെ പ്രേരിപ്പിച്ച് ഷാങ് എന്ന മഹാനഗരം നിർമിച്ചുവെന്നാണു വിശ്വാസം. ചൈനാക്കാരായ വൈദ്യൻമാർ മരുന്നുണ്ടാക്കുന്നതിനാവശ്യമായ വ്യാളി(dragon)യുടെ അസ്ഥി ഈ പ്രദേശത്തുനിന്നുമാണ് കണ്ടെടുത്തുവന്നിരുന്നത്. 1899-ൽ പ്രാചീനലിപികൾ കൊത്തിയ അസ്ഥിക്കഷണങ്ങൾ ചില പണ്ഡിതൻമാർ ഈ പ്രദേശത്തുനിന്നും ഉത്ഖനനം ചെയ്തെടുത്തു. 1928-ൽ ഇവിടെ ശാസ്ത്രീയമായ ഖനനം ആരംഭിച്ചു. അവിടെ കണ്ടെടുത്ത "ഷാങ്" ഗൃഹമാതൃകകൾ ആധുനിക ചീന ഗൃഹങ്ങൾക്കു തുല്യമാണ്. പതപാകംവരുത്തിയ മണ്ണുകൊണ്ടു നിർമ്മിക്കപ്പെട്ട ദീർഘചതുരാകൃതിയിലുള്ള തളങ്ങൾക്കു മുകളിൽ കല്ലുകൊണ്ടോ, അപൂർവമായി വെങ്കലത്തിലോ നിർമ്മിക്കപ്പെട്ട ആണിക്കല്ലുകളിൽ മൂന്ന് നിരവരുന്ന തൂണുകൾ ഉറപ്പിച്ചിട്ടുണ്ട്; അവ താങ്ങിനില്ക്കുന്ന ഊർധ്വാഭിമുഖമായതും ത്രികോണാകൃതിയിലുള്ളതും അറ്റം കൂർമ്പിച്ചതുമായ കൂരകളോടുകൂടിയ മന്ദിരങ്ങൾ ചൈനയിലെ വാസ്തുവിദ്യയുടെ മികച്ച മാതൃകകളാണ്.

വിസ്തൃതമായ ഒരു കൊട്ടാരത്തിന്റെയും ശില്പികളും തൊഴിലാളികളും താമസിച്ചിരുന്ന പ്രദേശത്തിന്റെയും അവശിഷ്ടങ്ങളും ഇവിടെനിന്ന് കണ്ടെടുത്തിട്ടുണ്ട്. ചാമ, ചോളം, ഗോതമ്പ് എന്നിവ ഇവിടെ കൃഷി ചെയ്തിരുന്നതായും മൺവെട്ടി ഉപയോഗിച്ചിരുന്നതായും തെളിഞ്ഞിട്ടുണ്ട്. പ്രധാന വീട്ടുമൃഗം പന്നിയായിരുന്നുവെന്നും, ആടുമാടുകളെ വളർത്തിയിരുന്നുവെന്നും യുദ്ധത്തിനു പോകുമ്പോൾ രഥത്തിൽ കുതിരയെ പൂട്ടിവന്നിരുന്നുവെന്നുമുള്ളതിന് ആവശ്യമായ തെളിവുകളുണ്ട്. അൻയാങ് ജനതയുടെ സാമൂഹികവും സാംസ്കാരികവുമായ ജീവിതത്തിലേക്ക് കടന്നു ചെല്ലുവാൻ വക നല്കുന്ന പല ലക്ഷ്യങ്ങളും ഈ പ്രദേശത്തു നടത്തിയ ഭൂഗർഭഖനനങ്ങളിൽ നിന്നും ലഭ്യമായിട്ടുണ്ട്. അതിലൊന്ന് "വെളിച്ചപ്പാട്-അസ്ഥി"(oracle bones)കളാണ്. ഇവ കാളയുടെ തോളെല്ലോ കാലെല്ലോ ആമ ഓട്ടിയോ ആയിരിക്കും. അവയിൽ ദൈവത്തോടോ പരേതാത്മാക്കളോടോ ചോദിക്കുവാനുള്ള ചോദ്യങ്ങൾ കൊത്തിവയ്ക്കും. എന്നിട്ട് അവ ചൂടുപിടിപ്പിക്കും. അപ്പോഴുണ്ടാകുന്ന പൊട്ടലുകൾകൊണ്ട് വേർതിരിക്കപ്പെടുന്ന അക്ഷരങ്ങളുടെ അടിസ്ഥാനത്തിലാണ് ആ ചോദ്യങ്ങൾക്കുള്ള ഉത്തരങ്ങൾ അവർ മനസ്സിലാക്കിക്കൊണ്ടിരുന്നുത്. ബി.സി. 14-ആം നൂറ്റാണ്ടു വരെയുള്ള ചൈനയുടെ ചരിത്രത്തിലേക്ക് ഈ അസ്ഥിയിൽ കൊത്തിവച്ചിട്ടുള്ള അക്ഷരങ്ങളിൽകൂടി കടന്നുചെല്ലാൻ കഴിഞ്ഞിട്ടുണ്ട്. ആ ജനതയുടെ ആശങ്കകളും അഭിലാഷങ്ങളും വിശ്വാസാചാരങ്ങളും എല്ലാം ആ അസ്ഥിക്കഷണങ്ങളിൽ നിന്നും മനസ്സിലാക്കാൻ പുരാവസ്തുഗവേഷകൻമാർ ശ്രമിച്ചുകൊണ്ടിരിക്കുന്നു.



</doc>
<doc id="159930" url="https://ml.wikipedia.org/wiki?curid=159930" title="സെർവൽ പ്രൊജക്ട്">
സെർവൽ പ്രൊജക്ട്

വെർച്വൽ ശൃംഖല വഴി മൊബൈൽ ഫോണുകൾക്ക് പരസ്പരം ബന്ധപ്പെടുവാൻ സാധ്യമാക്കുന്ന ഒരു സോഫ്റ്റ്‌വേർ സാങ്കേതികവിദ്യയാണ് സെർവൽ പ്രൊജക്ട്. ഓസ്‌ട്രേലിയയിലെ അഡിലെയ്ഡിയിലുള്ള ഫ്‌ലിൻഡേഴ്‌സ് യൂണിവേഴ്‌സിറ്റിയാണ് ഈ സാങ്കേതികവിദ്യ വികസിപ്പിച്ചെടുക്കുന്നത്. മൊബൈൽ ഫോൺ ടവറുകളെ ഉപയോഗിക്കാതെ തന്നെ ഫോണുകൾക്ക് പരസ്പരം ബന്ധപ്പെടുവാൻ ഇതിലൂടെ സാധ്യമാകുന്നു. ഇതിനായുള്ള സോഫ്റ്റ്‌വേർ ഓപ്പൺസോഴ്‌സ് സോഫ്റ്റ്വെയറാണ്. 



</doc>
<doc id="159932" url="https://ml.wikipedia.org/wiki?curid=159932" title="രാമശ്ശേരി ഇഡ്ഡലി">
രാമശ്ശേരി ഇഡ്ഡലി

പാലക്കാട് ജില്ലയിൽ എലപ്പുള്ളി പഞ്ചായത്തിലെ രാമശ്ശേരി എന്ന ഭാഗത്തിലെ ഒരു പ്രത്യേക തരം ഇഡ്ഡലിയാണ്. മുതലിയാർ വിഭാഗക്കാരാണ് ഇത് നിർമ്മിക്കുന്നത്. നല്ല സ്വാദുണ്ടാവും. മൂന്നു ദിവസത്തോളം യാതൊരു കേടും കൂടാതെ ഇത് സൂക്ഷിക്കാം.സാധാരണ ഇഡ്ഡലിയുടെ ആകൃതിയല്ല ഇവയ്ക്ക്.പരന്ന ചെറിയ അപ്പത്തിന്റെ ആകൃതിയാണ്.
പൊന്നി അരിയും ഉഴുന്നും ചേർത്താണ് ഇത് നിർമ്മിക്കുന്നത്. പ്രത്യേക തരം മൺ ചട്ടികളിലാണ് ഇവ നിർമ്മിക്കുന്നത്.നിർമ്മാണരഹസ്യം ഒരു കുടുംബത്തിന്റെ മാത്രം കൈവശമാണ്.


</doc>
<doc id="159938" url="https://ml.wikipedia.org/wiki?curid=159938" title="ഹെലിക്കോണിയ">
ഹെലിക്കോണിയ

ഹെലിക്കോണിയേസീ സസ്യകുടുംബത്തിലെ ഏക ജനുസാണ് ഹെലിക്കോണിയ (Heliconia). അറിയപ്പെടുന്ന 194 സ്പീഷിസുകളിൽ മിക്കവയും അമേരിക്കൻ വൻകരകളിലെ തദ്ദേശവാസികളാണ്.
ഇത് പുഷ്പാലങ്കാരങ്ങളിൽ വളരെയധികം ഉപയോഗിക്കുന്നു. വ്യാവസായികാടിസ്ഥാനത്തിൽ കൃഷി ചെയ്യുന്ന ഒരു സസ്യം കൂടിയാണിത്. കേരളത്തിൽ പ്രാദേശികമായി ഇതിനെ പൂവാഴ, തോട്ടവാഴ എന്നൊക്കെ വിളിക്കുന്നു. 

ഏകദേശം 1-2 മീറ്റർ വരെ പൊക്കത്തിൽ വളരുന്ന ഹെലിക്കോണിയയുടെ കിഴങ്ങാണ് നടീൽ വസ്തുവായി ഉപയോഗിക്കുന്നത്. ഇതിന്റെ തണ്ടുകൾ വാഴപ്പോളയുടെ രൂപത്തിലാണുള്ളത്. തണ്ടുകൾ പച്ച നിറത്തിലുള്ളതും പോളകൾ കൊണ്ട് മൂടിയതുമായിരിക്കും. പോളകളൂടെ അഗ്രഭാഗത്തായി ഒറ്റയില കാണപ്പെടുന്നു. ഇലകൾക്കും വാഴയിലയുടെ ആകൃതിയാണുള്ളത്. ചില ജനുസ്സുകളിൽ വാഴയുടെ കൂമ്പ് പോലെ പൂങ്കുലയും വളഞ്ഞ താഴേക്കാണ് കാണപ്പെടുന്നത്. അതിനാലായിരിക്കണം ഇതിനെ പൂവാഴ എന്ന പേരിൽ അറിയപ്പെടുന്നത് എന്ന് കരുതുന്നു.. പൂക്കൾക്ക് സാധാരണയായി ചുവപ്പ് നിറവും അരികുകളിൽ പച്ച നിറം ചേർന്ന മഞ്ഞ നിറവും മായിരിക്കും. അത് സമ്മുഖമായി ക്രമീകരിച്ചിരിക്കുന്നു.

വിവധ തരം ഹെലിക്കോണിയ



</doc>
<doc id="159939" url="https://ml.wikipedia.org/wiki?curid=159939" title="യശോദപ്പൂ">
യശോദപ്പൂ

ഏഷ്യ ജന്മദേശമായുള്ള ഒരു നിത്യഹരിത അലങ്കാരസസ്യമാണ് യശോദപ്പൂ. "Rangoon Creeper, Burma creeper,Chinese honeysuckle " എന്നീ പേരുകളിൽ അറിയപ്പെടുന്ന ഈ സസ്യം കേരളത്തിൽ മിക്കവാറും പ്രദേശങ്ങളിൽ കാണപ്പെടുന്നു. മലയാളത്തിൽ പ്രാദേശികമായി കാട്ടുപുല്ലാനി എന്നും ഇതറിയപ്പെടുന്നു. കനം കുറഞ്ഞ തണ്ട് ഉള്ളതിനാൽ പരമാവധി പടർന്നു വളരുന്ന സ്വഭാവം കാണിക്കുന്ന ഒരു ചെടി കൂടിയാണിത്. ഇലകൾ കടും പച്ച നിറത്തിൽ സമ്മുഖമായി ഇലത്തണ്ടുകളിൽ വിന്യസിച്ചിരിക്കുന്നു. ഇതിന്റെ പൂക്കൾ കുലകളായിട്ടാണ് ഉണ്ടാകുന്നത്. പൂക്കൾ അഞ്ച് ഇതളുകളോടു കൂടിയതും ചുവപ്പ്, വെള്ള കലർന്ന ചുവപ്പ്, റോസ് എന്നീ നിറങ്ങളിൽ ഒരു കുലയിൽ തന്നെ കാണപ്പെടുന്നു,



</doc>
<doc id="159940" url="https://ml.wikipedia.org/wiki?curid=159940" title="ജെയിംസ് ബ്ലന്റ്">
ജെയിംസ് ബ്ലന്റ്

ഒരു ഇംഗ്ലീഷ് ഗായകനും, സംഗീത സംവിധായകനും, ഗാനരചയ്താവുമാണ് ജെയിംസ് ബ്ലന്റ്.

1974-ൽ ഇംഗ്ലണ്ടിൽ ജനനം. 1996-ൽ സോഷ്യോളജിയിൽ ബിരുദം നേടി. പിതാവിന്റെ നിർബദ്ധത്തിന് വഴങ്ങി ആർമിയിൽ ചേർന്നു. കൊസൊവൊയിലെ മാസിഡോണിയ-യൊഗോസ്ലോവിയ അതിർത്തിയിൽ നാറ്റോ സൈന്യത്തിൽ സേവനമനുഷ്ടിച്ചു. 2002-ൽ ആർമിയിൽ നിന്ന് പിരിഞ്ഞു.

2003-ൽ ആദ്യ ആൽബം "ബാക്ക് ടു ബെഡ്ലം" പുറത്തുവന്നു. ഈ ആൽബത്തിലെ "യു ആർ ബ്യൂട്ടിഫുൾ" എന്ന ഗാനം വളരെ പ്രശസ്തമായി. ലോകത്താകമാനം ബാക്ക് ടു ബെഡ്ലം 11 മില്യൺ കോപ്പികൾ വിറ്റഴിഞ്ഞു. അമേരിക്കയിൽ മാത്രം 2.6 മില്യൻ കോപ്പികൾ വിൽക്കപ്പെട്ടു. ഒരു വർഷത്തിനുള്ളിൽ ഏറ്റവും വേഗത്തിൽ വിറ്റഴിഞ്ഞ ആൽബം എന്ന ഗിന്നസ് റെക്കോർഡ് നേടി. 2007-ൽ രണ്ടാമത് ആൽബം "ഓൾ ദി ലോസ്റ്റ് സോൾസ്" പുറത്തിറങ്ങി.







</doc>
<doc id="159949" url="https://ml.wikipedia.org/wiki?curid=159949" title="കോടങ്കി ഉടുക്ക്">
കോടങ്കി ഉടുക്ക്

ഏറ്റവും പഴക്കമുള്ള ഉടുക്കിന്റെ രൂപമായി ഇത് അറിയപ്പെടുന്നു. തമിഴ്നാട്ടിൽ നിന്ന് പാലക്കാടിന്റെ കിഴക്കൻ പ്രദേശങ്ങളിലേയ്ക്കും പിന്നീട് കേരളത്തിന്റെ ഇതര ഭാഗങ്ങളിലേയ്ക്കും കുടിയേറിയ നാട്ടുവാദ്യമാണ് കോടങ്കി ഉടുക്ക്. ഉടുക്കുമീട്ടി കുറി പറഞ്ഞും ഭിക്ഷയെടുത്തും നടക്കുന്ന ജാതിക്കാരാണ് കോടങ്കികൾ. മധുരൈയ്ക്കടുത്തുള്ള കൊല്ലിമലയാണ് ഇവരുടെ ആസ്ഥാനം. ആദിപരാശക്തി തങ്ങൾക്ക് കനിഞ്ഞു നൽകിയതാണ് ഈ ഉപകരണം എന്നവർ വിശ്വസിക്കുന്നു.ആദിപരാശക്തിയെ ജക്കമ്മ എന്നും വിശേഷിപ്പിക്കുന്നതിനാൽ ഇതിനെ ജക്കമ്മ ഉടുക്ക് എന്നും വിളിക്കാറുണ്ട്. ആടിന്റെ "ചവ്" ആണ് ഈ ഉപകരണത്തിനുപയോഗിക്കുന്നത്.സാധാരണ ഉടുക്കിനേക്കാൾ ചെറുതാണ് കോടങ്കി ഉടുക്ക്.
കോടങ്കി ഉടുക്കിന്റെ ചന്ദ്ര വളയം ചെറുതായിരിക്കും. ആടിന്റെ ചൗ ഉപയോഗിച്ചാണ് ഈ ഉപകരണത്തിന്റെ ചന്ദ്ര വളയം നിർമ്മിക്കുന്നത്. ചന്ദ്രവളയങ്ങൾ തമ്മിൽ നൂൽ കെട്ടി ബന്ധിക്കുന്നു.നാദത്തിനായി ചെറിയ മെഴുകിന്റെ കഷ്ണം നൂലിൽ ചുറ്റി കെട്ടിയിടുന്നു. കൈകൾ ചലിപ്പിക്കുമ്പോൾ മെഴുകിന്റെ കഷണം ചന്ദ്ര വളയത്തിൽ തട്ടി നാദമുണ്ടാകും. 


</doc>
<doc id="159950" url="https://ml.wikipedia.org/wiki?curid=159950" title="സുവർണ്ണആര">
സുവർണ്ണആര

കേരളത്തിൽ വിരളമായി കാണപ്പെടുന്ന ഒരു പൂമ്പാറ്റയാണ് സുവർണ്ണആര അഥവാ കുങ്കുമവരയൻ(Orange-tailed Awl). ശാസ്ത്രനാമം: "Bibasis sena". 
ഹെസ്പിരിഡെചിത്രശലഭകുടുംബത്തിലെ ഒരു ചിത്രശലഭം.ഇടതൂർന്ന കാടുകളിൽ അപൂർവ്വമായിക്കാണുന്നു.ഇരുണ്ട തവിട്ടു നിറമുള്ള ചിറകിന്റെ മുകൾഭാഗം.പിൻചിറകിന്റെ അഗ്രഭാഗങ്ങളിലും ശരീരത്തിലും ഓറഞ്ചു നിറം.വളരെവേഗത്തിൽ പറക്കുന്ന ശലഭം.ഇലയുടെ അടിഭാഗത്താണ് സാധാരണ വിശ്രമിക്കുക.വെള്ളക്കുരണ്ടി(Combretum latifolium)വാസന്തി(Hiptage madablota) എന്നിവയാണ് ശലഭപ്പുഴുവിന്റെ പ്രധാന ഭക്ഷണസസ്യങ്ങൾ
സഹ്യാദ്രിയിലെ വനങ്ങളാണ് ഇവയുടെ താവളങ്ങൾ. നാട്ടുകുന്നുകളിലും ചെറുകാടുകളിലും ഇവയെ കാണാറുണ്ട്. ഇന്ത്യയുടെ വടക്കുകിഴക്കൻ മേഖലകളിലെ വനങ്ങൾ ഇതിന്റെ ആവാസമാണ്.


</doc>
<doc id="159951" url="https://ml.wikipedia.org/wiki?curid=159951" title="റൺ">
റൺ

ക്രിക്കറ്റിൽ സ്കോർ നേടുന്നതിന്റെ അടിസ്ഥാന ഏകകമാണ് റൺ. ബാറ്റ്സ്മാന്മാരാണ് "റൺ" എടുക്കുന്നത്. ടീമിലെ എല്ലാ ബാറ്റ്സ്മാന്മാരുടേയും സ്കോറിന്റെ ആകെത്തുകയാണ് ടീം സ്കോർ (എക്സ്ട്രാ റണ്ണുകളുണ്ടെങ്കിൽ അതും). ഒരു ബാറ്റ്സ്മാൻ 50 റൺസോ (അർദ്ധശതകം) 100 റൺസോ (ശതകം) അല്ലെങ്കിൽ 50ന്റെ ഗുണിതങ്ങളായുള്ള റണ്ണുകളോ നേടുന്നത് ഒരു പ്രധാനനേട്ടമായാണ് കണക്കാക്കുന്നത്. രണ്ട് ബാറ്റ്സ്മാന്മാരുടെ കൂട്ടുകെട്ട് 50ന്റെ ഗുണിതങ്ങളായുള്ള റണ്ണുകൾ നേടുന്നതും ടീമിന്റെ സ്കോർ 50ന്റെ ഗുണിതങ്ങളായുള്ള റണ്ണുകൾ പിന്നിടുന്നതും ആഘോഷത്തിന് കാരണമാകുന്നു.

ഒരു ടീം ആകെ നേടിയ റണ്ണിനെ അതിനായി ഉപയോഗിച്ച ഓവറുകളുടെ എണ്ണം കൊണ്ട് ഹരിക്കുമ്പോൾ റൺ റേറ്റ് ലഭിക്കുന്നു.

റണ്ണിനായി ക്രീസ് വിട്ടിറങ്ങുന്ന ബാറ്റ്സ്മാൻ ഏതെങ്കിലും ഒരു ക്രീസിൽ എത്തുന്നതിനു മുമ്പ് പന്തുപയോഗിച്ച് ആ ഭാഗത്തെ അഥവാ ആ എൻഡിലെ വിക്കറ്റ് തകർക്കപ്പെട്ടാൽ ബാറ്റ്സ്മാൻ റൺ ഔട്ട് ആയതായി പ്രഖ്യാപിക്കപ്പെടുന്നു.

ക്രിക്കറ്റ് നിയമങ്ങളിൽ 18ആം നിയമമാണ് റണ്ണുകൾ സ്കോർ ചെയ്യുന്നതിനെപ്പറ്റിയുള്ള നിയമങ്ങൾ പ്രതിപാദിക്കുന്നത്.


</doc>
<doc id="159974" url="https://ml.wikipedia.org/wiki?curid=159974" title="വെള്ളവരയൻആര">
വെള്ളവരയൻആര

കാടുകളിൽക്കാണുന്ന ഒരു ചിത്രശലഭം. ഹെസ്പിരിഡെ ചിത്രശലഭകുടുംത്തിൽപ്പെടുന്നു. പിൻചിറകിലുള്ള വെള്ളനിറത്തിലുള്ള വലിയ പട്ട ഈ ശലഭത്തെ തിരിച്ചറിയാൻ സഹായിക്കുന്നു
.കാട്ടരുവിയോരങ്ങളിലെ നനവാർന്ന പ്രദേശങ്ങൾ ഇഷ്ടപ്പെടുന്നു. പൊന്നാംവള്ളി("Derris scandens"), ഉങ്ങ്("Pongamia pinnata") എന്നിവയിലാണ് മുട്ടകൾ സാധാരണകാണുന്നത്.


</doc>
<doc id="160009" url="https://ml.wikipedia.org/wiki?curid=160009" title="ജർസി പോപ്പുലസ്ക്കോ">
ജർസി പോപ്പുലസ്ക്കോ

റോമൻ കത്തോലിക്കാ സഭയിലെ ഒരു വാഴ്ത്തപ്പെട്ടവനാണ് ജർസി പോപ്പുലസ്ക്കോ (1947 സെപ്റ്റംബർ 14 - 1984 ഒക്ടോബർ 19). പോളണ്ടിലെ കമ്യൂണിസ്റ്റ് നിരീശ്വരവാദത്തിന്റെ പീഡനങ്ങൾക്കെതിരായിരുന്നു ഇദ്ദേഹത്തിന്റെ പ്രവർത്തനങ്ങൾ. 

പോളണ്ടിൽ ഒക്കോപ്പി ഗ്രാമത്തിലെ ഒരു കർഷകകുടുംബത്തിൽ 1947 സെപ്റ്റംബർ 14-ന് ജനിച്ചു. അലക് എന്നായിരുന്നു മാതാപിതാക്കൾ നൽകിയിരുന്ന നാമം. വ്ലാഡിസ്ലോവ്, മരിയാന ദമ്പതികളുടെ അഞ്ചു മക്കളിൽ മൂന്നാമനായാണ് അലകിന്റെ ജനനം. അഞ്ചു മക്കളിൽ ഒരാൾ ചെറുപ്പത്തിലെ മരണമടഞ്ഞു. ഈ മാതാപിതാക്കൾ മക്കളെ നല്ല ദൈവവിശ്വാസത്തിലാണ് വളർത്തിയിരുന്നത്. വിശുദ്ധ കുർബാനയിൽ പങ്കെടുക്കലും കുടുംബ പ്രാർഥനയും അവർ കർശനമായ ദിനചര്യയായി നടത്തിയിരുന്നു. ഷുക്കലോവ ഇടവകദേവാലയത്തിൽ വച്ച് അലകിന് ജ്ഞാനസ്നാനം നൽകി. അപ്പോൾ നൽകിയിരുന്ന പേര് "അൽഫോൻസ്" എന്നായിരുന്നു. പിന്നീട് വൈദികപഠനത്തിന്റെ അഞ്ചാമത് വർഷമാണ് ജർസി എന്ന പേര് സ്വീകരിച്ചത്. കമ്യൂണിസ്റ്റ് ഭരണത്തിലായിരുന്ന പോളണ്ടിന്റെ ശരിയായ ചിത്രം ആ കുടുംബം വ്യക്തമായി മനസ്സിലാക്കിയിരുന്നു. പോളണ്ടിനോടും ക്രൈസ്തവ സഭയോടും അവർക്ക് അഗാധമായ സ്നേഹമുണ്ടായിരുന്നു. രാജ്യത്തിന്റെ ചരിത്രവും സംസ്കാരവും സംഗീതവുമെല്ലാം അവർക്ക് പ്രിയപ്പെട്ടതായിരുന്നു. പോളണ്ടിന്റെ സേനയിൽ അംഗമായിരുന്ന അമ്മാവന്റെ സോവിയറ്റ് സേനയോടു പോരാടിയുള്ള മരണം അവർക്ക് അത്യാവേശം പകർന്നു. 1945-ലായിരുന്നു ഈ മരണം സംഭവിച്ചത്. തന്മൂലം സഭയെ അടിച്ചമർത്തുവാനുള്ള കമ്യൂണിസ്റ്റ് യത്നങ്ങൾക്കെതിരെ പോരാടുവാൻ അവർ ആവേശം കാട്ടിയിരുന്നു.

ഷുക്കോളയിലായിരുന്നു അൽഫോൻസിന്റെ പ്രാഥമിക പഠനവും ഹൈസ്കൂൾ വിദ്യാഭ്യാസവും നടത്തിയത്. പഠനത്തിൽ ഒരു ശരാശരിക്കാരനായിരുന്ന അൽഫോൻസ് ഒരു നാണം കുണുങ്ങിയും ശാന്തസ്വഭാവക്കാരനുമായിരുന്നു. എല്ലാവരും അവന്റെ സ്വഭാവം ഇഷ്ടപ്പെട്ടിരുന്നു. തന്റെ ഒൻപതാം വയസ്സിൽ 1956-ലായിരുന്നു അൽഫോൻസ് പ്രഥമദിവ്യകാരുണ്യം സ്വീകരിച്ചത്. ആ ദിവസം തന്നെ സ്ഥൈര്യലേപനവും സ്വീകരിച്ചു. ചെറുപ്രായത്തിൽ അൾത്താരബാലനായി പങ്കെടുത്തിരുന്നു. അക്കാലത്ത് സ്കൂളിൽ മതപഠനം നിരോധിക്കുകയും ഭക്തി കാണിച്ചിരുന്നവരെ നിന്ദിക്കുകയും പീഡിപ്പിക്കുകയും ചെയ്തിരുന്നു. വൈദികരുടെ സഞ്ചാരം വിലക്കുകയും ദേവാലയങ്ങൾക്കും സെമിനാരികൾക്കും നികുതി ഏർപ്പെടുത്തുകയും ചെയ്തു. ഹൈസ്കൂൾ പഠനം പൂർത്തിയാക്കി പരീക്ഷാഫലം വരുന്നതു വരെ അൽഫോൻസ് തന്റെ വൈദിക മോഹം പുറത്തറിയിച്ചിരുന്നില്ല. തന്റെ മോഹം പുറത്തറിഞ്ഞാൽ പരീക്ഷാഫലം അധികാരികൾ മോശമാക്കുമെന്ന് അവൻ ഭയപ്പെട്ടിരുന്നു. തന്റെ ജീവിതത്തിൽ അസാധാരണമായ രീതികളൊന്നും സ്വീകരിക്കാതിരുന്ന അൽഫോൻസ് വൈദികവൃത്തി സ്വീകരിക്കുമെന്ന് ആരും കരുതിയിരുന്നില്ല.

പോളണ്ടിൽ സഭ സ്ഥാപിതമായി സഹസ്രാബ്ദം പൂർത്തിയാകുന്നത് 1966-ലായിരുന്നു. 1965-ൽ ഇതിന്റെ ആഘോഷങ്ങൾക്ക് തുടക്കമായി. ഇതേ വർഷമാണ് അൽഫോൻസ് സെമിനാരിയിൽ ചേർന്നത്. ജനങ്ങളിൽ സഭയുടെ സ്വാധീനം നശിപ്പിക്കുവാൻ സാധിക്കില്ലെന്ന് മനസ്സിലാക്കിയ കമ്യൂണിസ്റ്റ് ഭരണനേതൃത്വം തങ്ങളുടെ വരുതിയിൽ നിൽക്കുന്ന ഒരു ദേശീയസഭയും അതേ വർഷം തന്നെ സൃഷ്ടിച്ചു. വൈദികരെ അതിൽ അംഗങ്ങളാക്കുവാനായി അവർ സമ്മർദ്ദം ചെലുത്തുകയും ചെയ്തു. ഭവനത്തിന്റെ സമീപത്തുള്ള ബിയാലി സ്റ്റോക്കിലെ സെമിനാരിയിൽ പ്രവേശനം നടത്താതെ വാർസോയിലെ സെമിനാരിയിലാണ് പഠനത്തിനായി ചേർന്നത്. സെമിനാരിയിൽ ചേരുന്നവരെ ആ കാരണത്താൽ അക്കാലത്ത് സർക്കാരിന്റെ ശത്രുക്കളായി കരുതിയിരുന്നു. വിവിധ മാർഗ്ഗങ്ങളും സർക്കാർ സെമിനാരിക്കാരെ പിന്തിരിക്കുവാനായി സ്വീകരിച്ചു. അതിനായി നിർബന്ധിത പട്ടാളസേവനവും നടപ്പിൽ വരുത്തി. വൈദികവസ്ത്രം ലഭിച്ച സമയത്തായിരുന്നു ജർസിക്ക് സൈനികസേവനം ചെയ്യേണ്ടി വന്നത്. അക്കാലത്ത് അദ്ദേഹം രണ്ടാം വർഷ ദൈവശാസ്ത്രപഠനത്തിനായി തയ്യാറെടുക്കുകയായിരുന്നു. പഠനത്തിൽ ഒരു സാധാരണക്കാരനായിരുന്ന ജർസിക്ക് ഡോഗ്‌മായും ബൈബിളും പഠിക്കുമ്പോൾ മാത്രമാണ് മികച്ച മാർക്ക് ലഭിച്ചിരുന്നത്.

1968 മുതൽ 69 വരെ ജർസിക്കും സംഘത്തിനും ബാർട്ടോസൈസിൽ വച്ച് സൈനികപരിശീലനം നടത്തേണ്ടി വന്നു. വൈദികവൃത്തിയിൽ നിന്നും പിന്തിരിയുവാനുള്ള തരം പഠനങ്ങളായിരുന്നു അവിടെ നടത്തിയിരുന്നത്. എല്ലാ ദിവസവും പാർട്ടിയുടെ ക്ലാസ്സുകൾ നടന്നു. നിരീശ്വരത്വവും ഭൗതികവാദവും ശരിയെന്നു തെളിയിക്കുന്ന തരം പഠനങ്ങളായിരുന്നു അവിടെ അഭ്യസിപ്പിച്ചിരുന്നത്. ദൈവനിന്ദക്കായി പലപ്പോഴും നിർബന്ധിക്കപ്പെട്ടിരുന്നു. ജർസിയുടെ കൈവശം ജപമാലയുണ്ടെന്നു കണ്ട അധികാരികൾ ജർസിയോട് അതു നിലത്തിട്ടു ചവിട്ടുവാൻ ആവശ്യപ്പെട്ടു. അതിനു വഴങ്ങാതിരുന്ന ജർസിയെ അവർ മറ്റുള്ളവരുടെ മുൻപിൽ വച്ച് മർദ്ദനവിധേയമാക്കി. പിന്നീട് ഒരു മാസത്തേക്ക് പീഡനമുറിയിൽ താമസത്തിനായി പ്രവേശിപ്പിച്ചു. എങ്കിലും ജപമാലയെ നിന്ദിക്കുവാൻ ജർസി തയ്യാറായില്ല. പിന്നീട് പട്ടാളക്കാർ ജർസിയുടെ ശരീരത്തിൽ കണ്ടെത്തിയ ഒരു കാശുരൂപം പൊട്ടിച്ചുകളയുവാൻ നിർബന്ധിച്ചു. ജർസിക്ക് ആദ്യകുർബാന സ്വീകരണസമയത്ത് സമ്മാനമായി ലഭിച്ചതായിരുന്നു ഈ രൂപം. ഇതിനുള്ള ശിഷയായി അവർ നൽകിയത് പെരുമഴയത്ത് നഗ്നപാദനായി നിൽക്കുവാനായിരുന്നു. ജർസി ഈ ശിഷയും ഏറ്റു വാങ്ങി. 

പട്ടാളക്കാർ നടത്തിയ പഠനങ്ങളോട് എതിർപ്പു പ്രകടിപ്പിച്ചവരെ കഠിനജോലികൾ നൽകി അവർ ശിക്ഷിച്ചു. അർഥശൂന്യമായ ജോലികളായിരുന്നു ഏറെയും നൽകിയിരുന്നത്. രാവിലെ മുതൽ കുഴിയെടുക്കുന്ന ജോലി നൽകിയ ശേഷം ആ കുഴികൾ മൂടുവാൻ അവരെത്തന്നെ നിയോഗിച്ചു. മണ്ണിലൂടെ ഇഴയലും നടത്തി. തണുപ്പുകാലത്ത് മണ്ണിൽ നഗ്നപാദനായി നിർത്തി. ടൂത്ത് ബ്രഷു കൊണ്ട് കക്കൂസ് കഴുകിച്ചു. ഈ പീഡനങ്ങളെ ചെറുക്കുകയും ഒപ്പം മറ്റുള്ളവരിൽ അതിനായി ആവേശം പകരുകയും ചെയ്തു. ജർസി പതിയെ അവരുടെ ആത്മീയനേതാവായി മാറി. അധികാരികളുടെ കണ്ണിൽപ്പെടാതെ അവർ രാത്രിയിൽ പ്രാർഥനാസംഗമങ്ങൾ നടത്തി. പലതരത്തിലുള്ള സൈനികരുടെ ശിക്ഷകൾ ജർസിയുടെ മനോധൈര്യം വർദ്ധിപ്പിച്ചു. എന്നാൽ ജർസിയുടെ ആരോഗ്യം ഈ സമയത്ത് ക്ഷയിച്ചു. രണ്ടു വർഷക്കാലം നീണ്ട സൈനികസേവന ശേഷം ജർസി 1970-ൽ സെമിനാരിയിൽ തിരിച്ചെത്തി. അരോഗ്യം ക്ഷയിച്ച ജർസി തൈറോയിഡ് മൂലം മരണാസന്നനായി. ഒടുവിൽ ശസ്ത്രക്രിയയിലൂടെ ആരോഗ്യം വീണ്ടെടുത്തു. 

പട്ടാള സേവനത്തിലൂടെ അവരുടെ തനിനിറം മനസ്സിലാക്കിയ ജർസിയും സംഘവും സ്വാതന്ത്ര്യദാഹികളായി മാറി. 1968-ലെ വിപ്ലവങ്ങളിൽ പങ്കെടുത്തവരെ പോലീസ് നിഷ്കരുണം ഉപദ്രവിച്ചു. അവരെ ശുശ്രൂഷിക്കുവാൻ ജർസിയും സംഘവും തയ്യാറായി. 1970-ൽ ഗോമുൽക്കോയുടെ സൈനികർ പണിമുടക്കിൽ ഏർപ്പെട്ട ജീവനക്കാർക്കു നേരെ വെടിയുതിർത്തപ്പോൾ ജർസിയിലും മറ്റും ആവേശം ഉയർന്നു. 

വാർസോയിലെ സെന്റ് ജോൺസ് കത്തീഡ്രലിൽ വച്ച് 1972 മേയ് 28-ന് പോളണ്ടിന്റെ പ്രൈമേറ്റ് കർദ്ദിനാൾ സ്റ്റീഫൻ വിഷൻസ്കിയിൽ നിന്നും ജർസി വൈദികപട്ടം സ്വീകരിച്ചു. 1972 മുതൽ 1979 വരെ വാർസോയ്ക്കു സമീപമുള്ള സബാക്കിയിലെ ഹോളി ട്രിനിറ്റി, അനിൻ ലെ ഔർലേഡി ക്യൂൻ ഓഫ് പോളണ്ട്, സോളിബ്രാസിലെ ക്യൂൻ ചൈൽഡി ജീസസ് എന്നീ മൂന്നു ദേവാലയങ്ങളിൽ സേവനമനുഷ്ഠിച്ചു. തുടരുന്ന അനാരോഗ്യം മൂലം ഇടവകകളുടെ സ്വതന്ത്രചുമതല അദ്ദേഹം ഏറ്റെടുത്തില്ല. 1979-ൽ ബലിയർപ്പണത്തിനിടെ ജർസി കുഴഞ്ഞു വീണു. മോശമായ ആരോഗ്യനിലമൂലം കർദ്ദിനാൾ വിഷൻസ്കി ജർസിയെ വാർസോയിലെ വിദ്യാർഥികളുടെ സെന്റ് ആൻ പള്ളിയുടെ ചുമതലയിലേക്ക് മാറ്റി. വാർസോ കൂറിയായിൽ നിന്നുള്ള വൈദ്യശാസ്ത്ര വിദ്യാർഥികളുടെ വൈദികനായി സേവനമനുഷ്ഠിച്ചു. വിശ്വാസികൾക്കിടയിൽ ഒരു നല്ല വൈദികനെന്ന നിലയിൽ അദ്ദേഹം അക്കാലത്ത് ശ്രദ്ധിക്കപ്പെട്ടു. താൻ ശുശ്രൂഷിക്കുന്നവരുമായി നല്ല അടുപ്പം പുലർത്തുവാൻ അദ്ദേഹം ശ്രദ്ധിച്ചിരുന്നു. രോഗികളുടെ കഷ്ടതകളോട് അദ്ദേഹം പ്രത്യേക ആർദ്രത പ്രകടിപ്പിച്ചിരുന്നു. 1980 ഫെബ്രുവരിയിൽ ജർസി നഴ്സുമാരുടെ ചാപ്ലൈനായി നിയമിതനായി. ആധുനികകാലത്ത് വൈദ്യശാസ്ത്രപ്രവർത്തകർക്കുള്ള പ്രാധാന്യം മനസ്സിലാക്കിയിരുന്ന ജർസി അവരുടെ വിശ്വാസരൂപീകരണത്തിനായി ശ്രദ്ധ പുലർത്തി.

1980 ഓഗസ്റ്റ് 31 ഞായറാഴ്ച നാട്ടിലെ മുഴുവൻ തൊഴിലാളികളും പണിമുടക്കിയ ഒരു വേള. വാർസോയിലെ ഒരു ഉരുക്കുഫാക്ടറിയിലെ പതിനായിരത്തോളം തൊഴിലാളികൾ കമ്പനിക്കുള്ളിൽ കുർബാന അർപ്പിക്കുവാനായി ഒരു വൈദികനെ ആവശ്യപ്പെട്ട് കർദ്ദിനാൾ വിഷൻസ്കിയെ സമീപിച്ചു. ഒടുവിൽ അതിനായി നിയമിതനായത് ഫാദർ ജർസിയാണ്. ഉരുക്കുമില്ലുകളുടെ സമീപമുള്ള ഇടവകയിലെ അച്ചനായതിനാൽ ജർസിയെ കർദ്ദിനാൾ തൊഴിലാളികളുടെയും ചുമതലക്കാരനാക്കി. തൊഴിലാളികൾക്കിടയിൽ ജർസി പ്രിയങ്കരനായി മാറി. കുർബാനയർപ്പണ ശേഷം പലപ്പോഴും തൊഴിലാളികൾ കുടുംബ സമേതം ജർസിയെ സന്ദർശിക്കുവാനായെത്തി. അവർ ജർസിയുടെ അടുക്കൽ കുമ്പസാരം നടത്തി. സഭാപരമായി വിവാഹിതരാകാത്തവർ ആ സമയത്ത് ജർസിയാൽ ആശിർവാദം നേടി. മുതിർന്നവർ മാമ്മോദീസ സ്വീകരിച്ചു. സോളിഡാരിറ്റിയുടെ നേതാവ് ലെവലെസയുടെ ആത്മീയപിതാവായി ജർസി മാറി. കാലം വരുത്തിയ മാറ്റങ്ങൾ ജർസിയെ ആനന്ദിപ്പിച്ചു. വാർസോയിലെ തൊഴിലാളികളുടെ സോളിഡാരിറ്റിക്കു തുടക്കം കുറിച്ചപ്പോൾ ബിഷപ്പ് സിബിഗ്നു ക്രാവെസ്കിയാണ് ആശീർവാദം നൽകിയത്. എങ്കിലും അന്ന് ബലിയർപ്പിച്ചത് ഫാദർ ജർസിയാണ്. ഗ്ഡാൻസിക്കിലെ സോളിഡാരിറ്റിയുടെ ആദ്യ ദേശീയ സമ്മേളനത്തിൽ ജോൺ പോൾ മാർപാപ്പയുടെ ചാക്രികലേഖനം ലബോരം എക്സർച്ചൻസി വായിച്ചു വിശദീകരണം നൽകിയത് ഫാദർ ജർസിയായിരുന്നു. സോളിഡാരിറ്റിയിലെ അംഗങ്ങൾക്കായി ദിനവും ജർസി ബലിയർപ്പിച്ചു. സമ്മേളനങ്ങളിൽ ജർസി സംബന്ധിച്ചിരുന്നെങ്കിലും അവരുടെ സംവാദങ്ങളിൽ അദ്ദേഹം പങ്കെടുത്തിരുന്നില്ല.

1979-ലാണ് ജോൺ പോൾ രണ്ടാമൻ മാർപ്പാപ്പ തന്റെ ആദ്യ സന്ദശനത്തിനായി പോളണ്ടിൽ എത്തുന്നത്. 1965-ൽ പോളണ്ടിൽ നടന്ന കത്തോലിക്കാ സഭയുടെ സഹസ്രാബ്ദ ചടങ്ങുകളിൽ പങ്കെടുക്കുവാൻ പോൾ ആറാമൻ മാർപാപ്പയ്ക്ക് അന്നത്തെ സർക്കാർ അനുമതി നിഷേധിച്ചിരുന്നു. പോളണ്ട് ജോൺ പോൾ മാർപാപ്പയുടെ ജന്മനാടായതിനാൽ സ്വരാജ്യത്തേക്കുള്ള പ്രവേശനം തടയുവാൻ സർക്കാരിന് സാധിച്ചില്ല. മാർപാപ്പയുടെ വൈദ്യപരമായ കാര്യങ്ങളിൽ ജർസി അച്ചനായിരുന്നു ചുമതല വഹിച്ചിരുന്നത്. വാർസോയിലെ വിക്ടറി ചത്വരത്തിൽ ജോൺ പോൾ മാർപാപ്പ കുർബാനയർപ്പിച്ചു. കുർബാന മധ്യേ കാഴ്ചവയ്പ്പു പ്രദക്ഷിണത്തിനായി അൾത്താരയിലേക്കു സംവഹിക്കപ്പെട്ട വസ്തുക്കൾക്കൊപ്പം ഒരു കത്തുണ്ടായിരുന്നു. ഇത് മാർപ്പാപ്പായ്ക്കുള്ളതായിരുന്നു. മൂന്നു പെൺകുട്ടികൾ ചേർന്നു വഹിച്ചിരുന്ന താലത്തിൽ നിന്നും ഈ വിവരം മനസ്സിലാക്കിയ രഹസ്യപ്പോലീസ് കത്ത് തട്ടിയെടുത്തു. ഇത് ജർസിയച്ചന്റെ ശ്രദ്ധയിൽ പെട്ടയുടൻ തന്നെ അദ്ദേഹം വേലിക്കെട്ടുകൾ ചാടിക്കടന്ന് ആ കത്ത് തിരികെ തട്ടിയെടുത്ത് താലത്തിൽ വച്ചു. ഇത് രഹസ്യപ്പോലീസിനെ അക്ഷരാർഥത്തിൽ ഞെട്ടിച്ചു. ജോൺ പോൾ മാർപാപ്പ അന്നാണ് പോളണ്ടിനു വേണ്ടിയുള്ള ഹൃദയസ്പർശിയായ പ്രാർഥന നടത്തിയത്:- "പരിശുദ്ധാത്മാവേ എന്റെ നാടിന്റെ മേൽ എഴുന്നള്ളി വരേണമേ. ഈ നാടിനെ പുതുക്കി പണിയേണമേ". മാർപാപ്പയുടെ ഈ വാക്കുകൾ ജർസിയെ ആവേശഭരിതനാക്കി.

സോളിഡാരിറ്റിയുടെ പ്രവർത്തനങ്ങളുമായി ജർസിയുടെ സഹകരണം രഹസ്യപ്പോലീസിന് തലവേദന സൃഷ്ടിച്ചു. സോളിഡാരിറ്റിയുടെ യോഗങ്ങളിൽ 1981 ഏപ്രിൽ മുതൽ മതപരമായ ചടങ്ങുകൾ തുടങ്ങി. തന്മൂലം യോഗത്തിൽ പങ്കെടുക്കുന്നവരുടെ എണ്ണത്തിൽ ക്രമാനുഗതമായ വർദ്ധനവ് അനുഭവപ്പെട്ടു. 1981 ഡിസംബർ 13-ന് സർക്കാർ ഭയത്താൽ പട്ടാള ഭരണം നടപ്പിലാക്കി. സോളിഡാരിറ്റിക്ക് നിരോധനം ഏർപ്പെടുത്തി. ആയിരക്കണക്കിനു പ്രവർത്തകരെ അറസ്റ്റു ചെയ്തു. ഫാദർ അവർക്കൊപ്പം നിൽക്കുകയും വിദേശസഹായം ലഭ്യമാക്കുകയും ചെയ്തു. 1981-ൽ നടന്ന പണിമുടക്കിനെ സംബന്ധിച്ചു നടന്ന വിചാരണയിൽ ജർസിയും പങ്കെടുത്തിരുന്നു. ജർസിയുടെ പ്രവർത്തനങ്ങൾ രാജ്യദ്രോഹമെന്നു സർക്കാർ വിലയിരുത്തി. സഭയെയും വൈദികപദവിയെയും അദ്ദേഹം ദുരുപയോഗം ചെയ്തു എന്ന ആരോപണവും ഉയർന്നു. പള്ളി മുറിയിൽ തന്നെ ജർസിയെ തടവുകാരനാക്കി ചോദ്യം ചെയ്യുകയും പീഡിപ്പിക്കുകയും ചെയ്തു. പോളണ്ടിലെ കമ്യൂണിസ്റ്റ് ഭരണത്തിന്റെ നാല്പതാം വാർഷികമായ 1982-ൽ പൊതുമാപ്പ് നൽകി 625 രാഷ്ട്രീയത്തടവുകാരെ സ്വതന്ത്രരാക്കിയിരുന്നു. ഫാദർ ജർസി അവർക്കായി വിശുദ്ധ കുർബാന അർപ്പിച്ചു. നിരോധനത്തിലായിരുന്ന സോളിഡാരിറ്റിയുടെ നിരോധനം നീക്കുവാനും സംഘടനയുടെ ഒളിപ്പോരാളികളായ ബോഗ് ഡാൻലിസ്, പോയിറ്റ് മിയർസെ വിസ്കി എന്നിവരെ മോചിപ്പിക്കണമെന്നും ഫാദർ ജർസി ആവശ്യമുന്നയിച്ചു. 

പട്ടാളഭരണം പ്രാബല്യത്തിലായതിനാൽ ഫാദർ ജർസി രഹസ്യപ്പോലീസിന്റെ ലക്ഷ്യമായി മാറി. കാഴ്ചയിൽ ദുർബലനായി കാണപ്പെട്ടിരുന്ന അച്ചനിൽ ഭയമേതുമില്ലായിരുന്നു. പള്ളിമുറിയിൽ അവർ നിത്യേന അന്വേഷണത്തിനായി എത്തിയിരുന്നു. ഫാദർ ജർസിയെ അറസ്റ്റു ചെയ്യുവാനുള്ള തെളിവുകൾ അധികാരികൾക്ക് ലഭ്യമായില്ല. പീഡിപ്പിക്കപ്പെടുന്നവർക്കായി ഫാദർ ജർസി സഹായം നൽകുവാൻ യത്നിച്ചു. വിദേശ വൈദ്യസഹായങ്ങൾ ലഭ്യമാക്കുവാൻ ശ്രമം നടത്തി. പാവപ്പെട്ടവർക്കായി എന്തും നൽകുവാൻ അച്ചൻ തയ്യാറായി നിന്നു. സ്വന്തം ഷൂവും അദ്ദേഹം ദാനമായി നൽകി. പഴകിയ വസ്ത്രങ്ങളായിരുന്നു അദ്ദേഹം ധരിച്ചിരുന്നത്. ഫാദർ ജർസിയെ തൊഴിലാളികൾക്കിടയിൽ നിന്നും മാറ്റുവാനായി ഒളിപ്പോരാളികളെ സ്വതന്ത്രരാക്കാമെന്ന നയം അധികാരികൾ നടത്തി. അച്ചനെ ഉപരിപഠനത്തിനായി സ്ഥലം മാറ്റുവാൻ മെത്രാനു മേൽ സമ്മർദ്ദം ചെലുത്തപ്പെട്ടു. ബിഷപ്പ് ഇതിനായി ഫാദർ ജർസിക്കു സൂചന നൽകി. എന്നാൽ അദ്ദേഹം ജർസിയെ നിർബന്ധിച്ചില്ല. ഫാദർ ജർസി ഇതെല്ലാം തന്റെ കടമയെന്ന നിലയിൽ മുൻപോട്ടു നീങ്ങി. ന്യൂയോർക്ക് ടൈംസിന്റെ വാർസോ ബ്യൂറോ ചീഫ് മൈക്കൾ കൗഫ്മാൻ ഇങ്ങനെയെഴുതി:- "കിഴക്കൻ ബർലിൻ മുതൽ വ്ലാഡിവോസ്റ്റോക്ക് വരെ ഒരിടത്തും പത്തു പതിനായിരം ജനങ്ങളെ മുൻപിൽ നിർത്തി ഭരണത്തിന്റെയും പാർട്ടിയുടെയും തെറ്റുകൾ വിളിച്ചു പറയുവാൻ മറ്റാർക്കും കഴിഞ്ഞിട്ടില്ല. നാനൂറു മില്ല്യൺ ജനങ്ങൾ അധിവസിക്കുന്ന ഈ വൻപ്രദേശത്തെങ്ങും അധികാരികളെ ധിക്കരിക്കേണ്ടത് മതപരവും മനുഷ്യത്വപരവും ദേശീയവുമായ മനസാക്ഷിയോടുള്ള ബാദ്ധ്യതയായി ആരും പറഞ്ഞിട്ടില്ല."

മാതൃഭൂമിക്കു വേണ്ടിയുള്ള വിശുദ്ധ കുർബാന അർപ്പണമെന്നത് കോസ്റ്റ്കായിലെ വികാരിയായിരുന്ന ഫാദർ തിയോഫിൽ ബൊഗുക്കിയുടെ ആശയമായിരുന്നു. എല്ലാ മാസവും അവസാന ഞായറാഴ്ചയായിരുന്നു ഈ ബലിയർപ്പണം നടത്തിയിരുന്നത്. 1982 ഫെബ്രുവരി മുതൽ ഫാദർ ജർസിയാണ് ഈ ദൗത്യം നടത്തിയിരുന്നത്. കുർബാനയുടെ ആരംഭം രാജ്യത്തെ നടന്മാർ കവിതാലാപനം നടത്തിയിരുന്നു. കുർബാനയുടെ ആദ്യവും അവസാനവും ദേശഭക്തി ഗാനങ്ങളും ആലപിച്ചിരുന്നു. കുർബാനക്കിടയിലെ സമാധാനം കൈമാറ്റം ഒരു വലിയ നിമിഷമായി അറിയപ്പെട്ടിരുന്നു. പട്ടാള ഭരണം നടപ്പിലായതിനാൽ കുർബാനയർപ്പണം പോലും സംശയദൃഷ്ടിയിലായി മാറി. കുർബാനക്കിടയിലെ ജർസിയുടെ ഉപദേശങ്ങൾ രഹസ്യപ്പോലീസ് വീക്ഷിച്ചു തുടങ്ങി. ബലിയിൽ പങ്കെടുക്കുന്നവരുടെ എണ്ണം ക്രമതീതമായി വർദ്ധിക്കുകയും രാജ്യത്തിന്റെ വിവിധ ഭാഗങ്ങളിൽ നിന്നും നിരവധി പേർ പുതിയതായി പങ്കെടുക്കുവാനെത്തുകയും ചെയ്തു. ഇരുപതിനായിരം വരെയായിരുന്നു അവസാനനാളിൽ ജനക്കൂട്ടം. സുവിശേഷത്തോട് വിശ്വസ്തത പുലർത്തുന്ന സമീപനങ്ങളായിരുന്നു ആച്ചൻ അനുവർത്തിച്ചിരുന്നത്. കർദ്ദിനാൾ വിഷൻസ്കിയുടെയും ജോൺ പോൾ മാർപാപ്പയുടെയും ഉപദേശങ്ങളായിരുന്നു അദ്ദേഹത്തിന്റെ വാക്കുകളിൽ അടങ്ങിയിരുന്നത്. പോളണ്ടിന്റെ സഹനങ്ങളെ അദ്ദേഹം യേശുവിന്റെ സഹനങ്ങളായി കണ്ടാണ് പ്രവർത്തിച്ചിരുന്നത്. പട്ടാളഭരണം ഏർപ്പെടുത്തിയ ആദ്യകാലങ്ങളിൽ ശൈത്യകാലത്ത് വഴിവക്കുകളിൽ കാവൽ നിന്നിരുന്ന സൈനികർക്ക് ഫാദർ ജർസി ചൂടുപാനീയങ്ങൾ വിതരണം ചെയ്തിരുന്നു. 1983 മേയ് മാസത്തിൽ ഗർസോർസ് പ്രസ്മിക് എന്ന യുവാവിനെ പട്ടാളം വധിച്ചിരുന്നു.

ഫാദർ ജർസിയെ എങ്ങനെയെങ്കിലും കുടുക്കണമെന്ന വിചാരം പട്ടാളത്തിൽ ശക്തമായി. രഹസ്യപ്പോലീസ് എല്ലായ്പ്പോഴും ഫാദർ ജർസിയെ വീക്ഷിച്ചു. ടെലിഫോൺ സന്ദേശങ്ങൾ നിരീക്ഷിക്കപ്പെട്ടു. പ്രോസിക്യൂഷൻ കാര്യാലയത്തിൽ ഫാദർ ജർസിയെ വിചാരണ നടത്തി. ഫാദർ ജർസിയുടെ അമ്മായി സമ്മാനിച്ച ഫ്ലാറ്റിൽ റെയ്ഡു നടത്തുകയും രഹസ്യപ്പോലീസ് മുൻകൂട്ടി ഒളിപ്പിച്ചു വച്ചിരുന്ന ആയുധങ്ങളും ചില രേഖകളും അവിടെ നിന്നും കണ്ടെടുക്കുകയും ചെയ്തു. അങ്ങനെ ഫാദർ ജർസി അറസ്റ്റു ചെയ്യപ്പെട്ടു. എന്നാലുടനെ തന്നെ ബിഷപ്പ് ദാബ്രോവ്സ്കി സമയോചിതമായി ഇടപെട്ട് ഫാദർ ജർസിയെ മോചിപ്പിച്ചു. അദ്ദേഹത്തിനെതിരായുള്ള കേസുകൾ കള്ളക്കേസുകളായിരുന്നുവെന്നും തെളിയിക്കപ്പെട്ടു. എന്നാൽ അച്ചടിശാലയിൽ നിന്നും കണ്ടെടുത്ത രേഖകളുടെ പേരിൽ ഫാദർ ജർസി വീണ്ടും വിചാരണ ചെയ്യപ്പെട്ടു. തുടർന്ന് 1984 ഓഗസ്റ്റിൽ പുതിയ വിചാരണക്കായി തയ്യാറെടുത്ത ഫാദർ ജർസിയും മറ്റു പലരും കമ്യൂണിസത്തിന്റെ നാല്പതാം വർഷത്തിൽ നൽകിയ പൊതുമാപ്പിൽ മോചിതരായി. 

മാധ്യമങ്ങളിലും മറ്റും ഫാദർ ജർസിക്കെതിരായി വാർത്തകൾ വന്നു തുടങ്ങി. ഇസ്‌വെസ്തിയ എന്ന സോവിയറ്റ് പത്രത്തിലാണ് ആദ്യമായി വാർത്ത വന്നത്. അതോടൊപ്പം ഫാദർ ജർസിക്കെതിരായുള്ള പരാതികൾ ന്മെത്രാന്മാരുടെ സംഘത്തിനും ലഭ്യമായി തുടങ്ങി. പട്ടാളഭരണ നിലവിൽ വന്നപ്പോൾ അതിനെ ഉന്മൂലനം ചെയുവാൻ പ്രവർത്തിച്ച വൈദികനാണ് ഫാദർ ജർസിയെന്ന് രേഖകളടക്കം അവർ ചൂണ്ടിക്കാണിച്ചു. ഫാദർ ജർസിയെ എങ്ങനെയെങ്കിലും കുടുക്കണമെന്ന വിചാരം പട്ടാളത്തിൽ ശക്തമായി. രഹസ്യപ്പോലീസ് എല്ലായ്പ്പോഴും ഫാദർ ജർസിയെ വീക്ഷിച്ചു. ടെലിഫോൺ സന്ദേശങ്ങൾ നിരീക്ഷിക്കപ്പെട്ടു. പ്രോസിക്യൂഷൻ കാര്യാലയത്തിൽ ഫാദർ ജർസിയെ വിചാരണ നടത്തി. ഫാദർ ജർസിയുടെ അമ്മായി സമ്മാനിച്ച ഫ്ലാറ്റിൽ റെയ്ഡു നടത്തുകയും രഹസ്യപ്പോലീസ് മുൻകൂട്ടി ഒളിപ്പിച്ചു വച്ചിരുന്ന ആയുധങ്ങളുംചില രേഖകളും അവിടെ നിന്നും കണ്ടെടുക്കുകയും ചെയ്തു. അങ്ങനെ ഫാദർ ജർസി അറസ്റ്റു ചെയ്യപ്പെട്ടു. അതോടൊപ്പം 1984-ലെ പൊതുമാപ്പിൽ ഉൾപ്പെടുത്താതിരുന്ന കുറ്റങ്ങളും ചാർത്തപ്പെട്ടു. 1984 ഓഗസ്റ്റ് 15-ന് അച്ചനെതിരെ ചുമത്തപ്പെട്ട കുറ്റം ദേവാലയ പ്രസംഗപീഠം രാജ്യദ്രോഹത്തിനായി ഉപയോഗിച്ചു എന്നതായിരുന്നു. 1983 ഡിസംബർ 12-ന് പ്രോസിക്യൂട്ടർ കാര്യാലയവും ഈ കുറ്റം ചുമത്തിയിരുന്നു. സംസ്ഥാന ഭരണനേതൃത്വത്തെയും അച്ചൻ അപമാനിച്ചുവെന്ന കുറ്റവും ചുമത്തി. പള്ളിമുറിയിൽ നിന്നും പിസ്റ്റൽ കണ്ടെടുത്തതായും കുറ്റമുണ്ട്. ക്രമസമാധനം തകർക്കുന്ന തരത്തിൽ രേഖകൾ വിതരണം നടത്തിയെന്നതായിരുന്നു രഹസ്യപ്പോലീസിന്റെ ആരോപണം. ഫാദർ ജർസി നടത്തിയ പ്രസംഗങ്ങളിൽ സോളിഡാരിറ്റി പ്രവർത്തകരെ പ്രശംസിക്കുകയും സർക്കാരിനെ കുറ്റപ്പെടുത്തുകയും ചെയ്തുവെന്നായിരുന്നു 1983 സെപ്റ്റംബർ 13 ലെ കുറ്റം. ഫാദർ ജർസിയുടെ ഭവനത്തിൽ 1983 ഡിസംബർ 12-ന് നടത്തിയ റെയ്ഡിൽ 1200 ലീഫ്‌ലെറ്റുകൾ കണ്ടെത്തി. അതിൽ മേയ് 29-ന് കുർബാനയിൽ പങ്കെടുത്ത് സ്വാതന്ത്ര്യത്തിനായി പ്രാർഥിക്കുവാനുള്ള ആഹ്വാനം അടങ്ങിയിരുന്നു. 

ബൈഡ്‌ഗോസെക്സിലെ വൈദികർ തൊഴിലാളികൾക്കായി 1989 ഒക്ടോബർ 19-ന് പ്രത്യേക പ്രാർഥന നടത്തുവാൻ വിളിക്കപ്പെട്ടു. കുർബാനയ്ക്കു ശേഷം ജപമാലയർപ്പിച്ചതും ഫാദർ ജർസിയായിരുന്നു. അന്നത്തെ വാക്കുകൾ ഇതായിരുന്നു:- "തിന്മയെ നന്മ കൊണ്ട് പരാജയപ്പെടുത്തണമെങ്കിൽ, മനുഷ്യന്റെ അന്തസ് ആദരിക്കപ്പെടണമെങ്കിൽ നമ്മൾ അതിക്രമങ്ങൾക്ക് തയ്യാറാകരുത്. തന്റെ ഹൃദയത്തിന്റെയും യുക്തിയുടെയും ശക്തി കൊണ്ട് വിജയം കൈവരിക്കുവാൻ സാധിക്കില്ലെന്നു കരുതുന്നവനാണ് അക്രമം കൊണ്ട് വിജയം വരിക്കുവാൻ ശ്രമിക്കുന്നത്. നമ്മെ ഭയങ്ങളിൽ നിന്നും മോചിപ്പിക്കുവാൻ ദൈവത്തോട് പ്രാർഥിക്കാം. പ്രത്യേകിച്ചും അക്രമങ്ങളിലൂടെ പ്രതികാരം ചെയ്യുവാനുള്ള ആവേശത്തിൽ നിന്നും."
പ്രാർഥന അവസാനിച്ച ശേഷം രാത്രി വൈകിയാണെങ്കിലും അച്ചൻ ഇടവകയിലേക്ക് തന്നെ മടങ്ങുവാൻ തയ്യാറായി. കാറിലായിരുന്നു ഫാദർ ജർസിയുടെ മടക്കയാത്ര. വാൽഡെ മാർഡ് ക്രൊസ്റ്റോവ്സ്കി എന്നായിരുന്നു ഡ്രൈവറുടെ പേര്. അച്ചൻ പ്രാർഥനയർപ്പിക്കുമ്പോൾ ജനത്തിനിടയിലും രഹസ്യപ്പോലീസുകാർ തമ്പടിച്ചിരുന്നു. അവർ അച്ചന്റെ വാഹനത്തെ മണിക്കൂറുകളോളം അനുഗമിച്ചിരുന്നു. ഗോർസ്ക് എന്ന ഗ്രാമം കഴിഞ്ഞപ്പോൾ ട്രാഫിക് പോലീസുകാർ അവരുടെ വാഹനത്തെ നിർത്തിച്ചു. പോളണ്ടിലെ കമ്യൂണിസ്റ്റ് സർക്കാരിന്റെ രഹസ്യപ്പോലീസായ സ്ലുസ്ബാ ബസ്പിസെന്ത്വായിലെ പ്രവർത്തകരായിരുന്നു ആ പോലീസുകാർ. ഫാദർ ജർസിയുടെ ഡ്രൈവറെ വിലങ്ങു വച്ച് അവർ പോലീസ് വാഹനത്തിൽ പ്രവേശിപ്പിച്ചു. ഫാദർ ജർസിയെ അവർ മുഷ്ടി ചുരുട്ടിയും ആയുധത്താലും മർദ്ദിച്ചു. ബോധം നഷ്ടപ്പെട്ട അച്ചനെ കാറിന്റെ ഡിക്കിയിൽ ചുരുട്ടിയിട്ട് അതിവേഗം വാഹനം ഓടിച്ചു. ബോധം തിരിച്ചു കിട്ടിയ അച്ചൻ ഡിക്കിയിൽ കിടന്ന് ശബ്ദമുണ്ടാക്കിയപ്പോൾ അവർ വാഹനം നിർത്തി അച്ചന്റെ വായ് മൂടിക്കെട്ടി. ഈ സമയം പോലീസ് വാഹനത്തിൽ സഞ്ചരിച്ചിരുന്ന ഡ്രൈവർ ആ വാഹനത്തിൽ നിന്നും രക്ഷപെട്ടു. ഡ്രൈവർ രക്ഷപെട്ടതിനാലാണ് പിന്നീട് അച്ചന്റെ മരണം പുറം ലോകമറിഞ്ഞത്. വീണ്ടും ബഹളമുണ്ടാക്കിയ അച്ചനെ അവർ ഇടിച്ചു ബോധം കെടുത്തി. 
രണ്ടു തവണ ബോധം നഷ്ടപ്പെട്ട അച്ചൻ വീണ്ടും രക്ഷപെടുവാൻ ശ്രമിച്ചതിനാൽ അവർ അച്ചനെ കെട്ടി മുറുക്കി. സ്വയം അഴിക്കുമ്പോൾ കഴുത്തിലെ കെട്ടുകൾ മുറുകുന്ന രീതിയിലായിരുന്നു അവർ ബന്ധിപ്പിച്ചത്. വായിൽ പ്ലാസ്റ്റർ ഒട്ടിക്കുകയും കെട്ടിയിട്ടു മർദ്ദിക്കുകയും ചെയ്തു. പ്ലാസ്റ്റർ മൂക്കും മറച്ചതിനാൽ ശ്വാസം കിട്ടുവാൻ അച്ചൻ ബുദ്ധിമുട്ടി. തുടർന്ന് കാലിൽ ചാക്കു നിറയെ കല്ലു കെട്ടിയ ശേഷം വിസിയ നദിയിലേക്ക് വലിച്ചെറിഞ്ഞു. എന്നാൽ നദിയിലേക്ക് എറിയപ്പെടും മുൻപ് ഫാദർ ജർസി മരിച്ചിരുന്നെന്ന് ഫോറൻസിക് വിദഗ്ദ്ധർ ചൂണ്ടിക്കാണിക്കുന്നു. 

ഫാദർ ജർസിക്കേറ്റ പരിക്കുകളെപ്പറ്റി പുറം ലോകം അറിഞ്ഞത് പോസ്റ്റുമോർട്ടം റിപ്പോർട്ടിലും കൊലപ്പെടുത്തിയ പിട്രോവസ്കി, ചിമ്മലെവസ്കി, പെക്കാൽ എന്നിവരുടെ മൊഴിയിലൂടെയുമാണ്. ഫാദർ ജർസിയുടെ ആന്തരികാവയവങ്ങൾ അതിക്രൂരമായി നശിപ്പിക്കപ്പെട്ടിരുന്നു. ബിയാലിസ്റ്റോക്കിലെ പ്രസിദ്ധമായ ഇൻസ്റ്റിറ്റ്യൂട്ട് ഓഫ് ഫോറൻസിക് മെഡിസിനിലായിരുന്നു പരിശോധന നടത്തിയത്. ഒക്ടോബർ 19-ന് കാണാതായ അച്ചനെ രഹസ്യപ്പോലീസ് തട്ടിയെടുത്തതായി 24-നാണ് പുറത്തറിയുന്നത്. ഒക്ടോബർ 13-ന് ഒരു കാറപകടത്തിൽ ഫാദർ ജർസിയെ മുൻപും വധിക്കുവാനുള്ള ശ്രമം നടന്നിരുന്നു. കാറിലേക്ക് എന്തോ വസ്തു എറിഞ്ഞ് കാർ മറിക്കുവാനുള്ള ശ്രമമായിരുന്നു അന്നു നടന്നത്. എന്നാൽ ഡ്രൈവറുടെ സമയോചിതമായ ഇടപെടൽ മൂലം അപകടം സംഭവിച്ചില്ല. മുൻപ് 1982-ൽ അച്ചന്റെ താമസസ്ഥലത്തും ആക്രമണം നടന്നിരുന്നു. 

ഒടുവിൽ അച്ചന്റെ തിരോധാനത്തിനു ശേഷം പത്താം ദിവസമാണ് ഒക്ടോബർ 30-ന് അദ്ദേഹത്തിന്റെ ശരീരം വ്‌ളോക്ലാവക് അണക്കെട്ടിൽ നിന്നും ലഭിക്കുന്നത്. താടിയെല്ലും, മൂക്കും, വായും തലയോട്ടി ഉൾപ്പെടെ തകർന്ന അച്ചന്റെ മുഖം തിരിച്ചറിയാനാവാത്ത വിധം വികൃതമായിരുന്നു. കിഡ്നിയും ആന്തരീകാവയവങ്ങളും ചതക്കപ്പെട്ടിരുന്നു. 1984 ഡിസംബറിൽ കുറ്റവാളികൾ അറസ്റ്റു ചെയ്യപ്പെട്ടു. ഇവർക്ക് ഒടുവിൽ മാപ്പു നൽകി വിട്ടയച്ചു. കോസ്റ്റക്കാ പള്ളിക്കു മുൻപിലായുള്ള കുഴിമാടത്തിൽ ഫാദർ ജർസിയെ സംസ്കരിച്ചു. ജപമാലയുടെ ആകൃതിയിലുള്ള കല്ലറയിലാണ് മൃതദേഹം സംസ്കരിച്ചിരിക്കുന്നത്. സംസ്കാരചടങ്ങിൽ അഞ്ചു ലക്ഷം പേർ പങ്കെടുത്തെന്നാണ് ഔദ്യോഗിക കണക്കുകൾ. മൂന്നു വർഷങ്ങൾക്കു ശേഷം അന്നാണ് സോളിഡാരിറ്റി പ്രവർത്തകർക്ക് പരസ്യപ്രസംഗം നടത്തുവാൻ അനുമതി ലഭിച്ചത്.

ജോൺ പോൾ മാർപാപ്പ ജർസിയുടെ കബറിടത്തിൽ 1987 ജൂൺ 14-ന് കബറിടം സന്ദർശിച്ചു. പോളണ്ടിലെ 80 പാതകൾക്ക് അച്ചന്റെ നാമം നൽകപ്പെട്ടു. രാജ്യത്തിന്റെ പരമോന്നത ബഹുമതിയായ ഗോൾഡൻ ഈഗിൾ നൽകി രാജ്യം ആദരിച്ചു. രക്തസാക്ഷിത്വം വരിച്ച ഫാദർ ജർസിയുടെ കബറിടത്തിൽ പ്രാർഥിക്കുവാനെത്തുന്നവരിൽ ഏറിയ പങ്കും യുവാക്കളാണ്. ശവസംസ്കാരചടങ്ങുകൾ അവസാനിച്ച് രണ്ടാം ദിനം തന്നെ ഫാദർ ജർസിയെ വിശുദ്ധനായി പ്രഖ്യാപിക്കാനുള്ള അപേക്ഷ വർസോ അതിരൂപതയിൽ എത്തി. പിന്നീട് ജോൺ പോൾ മാർപാപ്പയുടെ കാലത്ത് 1997 ഫെബ്രുവരി 8-നാണ് നാമകരണനടപടികൾ ആരംഭിച്ചത്. 2009 ഡിസംബർ 19-നാണ് ബെനഡിക്ട് പതിനാറാമൻ മാർപാപ്പ ഫാദർ ജർസിയെ വാഴ്ത്തപ്പെട്ടവനായി അംഗീകരിക്കുന്ന സഭാകല്പനയിൽ ഒപ്പു വച്ചത്. 2010 ജൂൺ 6-ന് ബെനഡിക്ട് പതിനാറാമൻ മാർപാപ്പയുടെ കല്പന കർദ്ദിനാൾ ആഞ്ജലോ അമാത്തോ വായിച്ചു. ജർസി പോപ്പുലസ്ക്കോയെ വാഴ്ത്തപ്പെട്ടവനായി പ്രഖ്യാപിക്കുന്ന ചടങ്ങിൽ ഏകദേശം 150,000 ജനങ്ങൾ പങ്കെടുത്തിരുന്നു.



</doc>
<doc id="160017" url="https://ml.wikipedia.org/wiki?curid=160017" title="എൽ ഹോസ്പിറ്റൽ">
എൽ ഹോസ്പിറ്റൽ

പ്രസിദ്ധ ഫ്രഞ്ച് ഗണിതശാസ്ത്രജ്ഞനാണ് എൽ ഹോസ്പിറ്റൽ എന്നറിയപ്പെടുന്ന ഗിയോം ഫ്രാൻസ്വാ ആന്റ്വാൻ, മാർക്വി ദെ ലോപ്പിത്താൽ (Guillaume François Antoine, Marquis de l'Hôpital) (1661 - 1704 ഫെബ്രവരി 2)
ഡിഫറൻഷ്യൽ കാൽകുലസിൽ ആദ്യമായി ടെക്സ്റ്റ്‌ ബുക്ക്‌ എഴുതിയ എൽ ഹോസ്പിറ്റൽ 1661-ൽ പാരിസിൽ ഒരു പ്രഭുകുടുംബത്തിൽ ലഫ്റെനന്റ്റ് ജനറലും പ്രഭുവും ആയ ആൻ-അലെക്സാന്ദ്രെയുടെ മകനായി ജനിച്ചു. ഒരു പ്രഭു കുടുംബമായതിനാൽ അദ്ദേഹത്തിനും മിലിറ്ററിയിൽ ചേരേണ്ടി വന്നു. പക്ഷേ കാഴ്ചശക്തിയിലെ തകരാറ് നിമിത്തം ജോലിയിൽ നിന്നും രാജിവെച്ചു.
പ്രസിദ്ധമായ എൽ ഹോസ്പിറ്റൽ നിയമം ഇദ്ദേഹത്തിന്റെ ആദ്യ ടെക്സ്റ്റ്‌ പുസ്തകമായ analyse des infiniment pettis pour lintelligaree deslignes courbes ലുള്ളതാണ്.
ഗണിത ശാസ്ത്ര പ്രതിഭകൾ (പള്ളിയറ ശ്രീധരൻ, ജിനീസ്‌ ബുക്സ്, കണ്ണൂർ )


</doc>
<doc id="160020" url="https://ml.wikipedia.org/wiki?curid=160020" title="അന്യാതിയാൻ">
അന്യാതിയാൻ

പ്രാചീന ശിലായുഗത്തിന്റെ ആരംഭദശയിൽ മനുഷ്യൻ ഉപയോഗിച്ചിരുന്ന ഒരു ശിലാ ആയുധമാണ് അന്യാതിയാൻ (ഇംഗ്ലീഷ്:Anyathian). മിനുസപ്പെടുത്താത്ത പരുക്കൻ കൽച്ചീളുകളാണ് ഈ ആയുധത്തിന് ഉപയോഗിച്ചിരുന്നത്. ഇവയ്ക്ക് കൈപിടി ഉണ്ടായിരുന്നില്ലെന്നതാണ് പ്രധാനമായി ചൂണ്ടിക്കാണിക്കപ്പെടുന്ന പ്രത്യേകത. ചെത്തുന്നതിനും ചീകുന്നതിനും ഉപയോഗിച്ചിരുന്ന ഈ ശിലായുധങ്ങൾ അധികവും ഉത്തര മ്യാൻമറിലെ താഴ്വരകളിൽ ഐരാവതി നദീതടത്തിൽ കണ്ടെടുത്ത പുരാവസ്തു നിക്ഷേപങ്ങളിൽനിന്നാണ് ലഭ്യമായിട്ടുള്ളത്. തത്ഫലമായി മ്യാൻമറിലെ പ്രാചീന ശിലായുഗ സംസ്കാരത്തിനുതന്നെ അന്യാതിയാൻ സംസ്കാരം എന്ന പേരു ലഭിച്ചു. ഈ സംസ്കാരത്തിന്റെ പ്രത്യേകത അതു നിലനിന്ന കാലഘട്ടത്തിലുടനീളം ഇത്തരം ആയുധങ്ങളെ സംബന്ധിച്ച് ഐകരൂപ്യം പുലർത്തിയിരുന്നു എന്നതാണ്. ആ കാലഘട്ടത്തിലെങ്ങും തന്നെ കൈപിടിയുള്ള ആയുധങ്ങൾ ഉണ്ടായിരുന്നതായി കാണുവാൻ കഴിഞ്ഞിട്ടില്ല. മണ്ണും ശിലീഭവിച്ച മരവും ചേർന്നുളള ഒരു പദാർഥമാണ് ഈ ശിലായുധങ്ങൾക്ക് ഉപയോഗിച്ചിരുന്നത്. ഒരു വായ്ത്തല മാത്രമുള്ള ഈ ആയുധം വെട്ടുന്നതിനും ചെത്തുന്നതിനും പറ്റിയവയായിരുന്നു. അന്യാതിയാൻ കാലഘട്ടത്തിന്റെ ഉത്തരാർധത്തിൽ ഇത്തരം ആയുധങ്ങൾ കൂടുതൽ മെച്ചപ്പെടുത്താനുള്ള ശ്രമങ്ങൾ നടന്നിട്ടുള്ളതായി കാണാൻ കഴിയും. ഇതിന്റെ പരിണാമമായിട്ടാണ് കൈക്കോടാലിയുടെ ആകൃതിയിലുള്ള അഡ്സേ രൂപംകൊണ്ടത് എന്ന് കരുതപ്പെടുന്നു. അഡ്സേയുടെ ആഗമം അന്യാതിയാൻ കാലഘട്ടത്തിന്റെ അന്ത്യം കുറിച്ചു.



</doc>
<doc id="160021" url="https://ml.wikipedia.org/wiki?curid=160021" title="ജോൺ ബോസ്‌കോ">
ജോൺ ബോസ്‌കോ

റോമൻ കത്തോലിക്കാ സഭയിലെ ഒരു വിശുദ്ധനാണ് ഡോൺ ബോസ്കോ എന്ന ജോൺ ബോസ്കോ (1815 ഓഗസ്റ്റ് 16 - 1888 ജനുവരി 31). പത്തൊൻപതാം നൂറ്റാണ്ടിലെ ഇറ്റാലിയൻ റോമൻ കത്തോലിക്കാ പുരോഹിതനും അധ്യാപകനും എഴുത്തുകാരനുമായിരുന്നു ഡോൺ ബോസ്കോ. അദ്ദേഹം ടൂറിനിൽ ജോലിചെയ്യുമ്പോൾ വ്യവസായവൽക്കരണത്തിന്റെയും നഗരവൽക്കരണത്തിന്റെയും അനന്തരഫലങ്ങൾ അനുഭവിക്കുന്ന ജനങ്ങൾ, തെരുവ് കുട്ടികൾ, കുട്ടിക്കുറ്റവാളികൾ, മറ്റ് പിന്നാക്കം നിൽക്കുന്ന യുവാക്കൾ എന്നിവരുടെ ഉന്നമനത്തിനും വിദ്യാഭ്യാസത്തിനുമായി അദ്ദേഹം തന്റെ ജീവിതം സമർപ്പിച്ചു. ശിക്ഷയേക്കാൾ സ്നേഹത്തെ അടിസ്ഥാനമാക്കിയുള്ള അദ്ധ്യാപന രീതികൾ അദ്ദേഹം വികസിപ്പിച്ചെടുത്തു. ഇത് സലേഷ്യൻ പ്രിവന്റീവ് സിസ്റ്റം എന്നറിയപ്പെട്ടു. 

ഫ്രാൻസിസ് ഡി സാലസിന്റെ ആത്മീയതയുടെയും തത്ത്വചിന്തയുടെയും അനുയായിയായ ബോസ്കോ മേരി ഹെൽപ്പ് ഓഫ് ക്രിസ്റ്റ്യൻസ് എന്ന പേരിൽ യേശുവിന്റെ അമ്മയായ മറിയയുടെ കടുത്ത ഭക്തനായിരുന്നു. ടൂറിൻ ആസ്ഥാനമായി സലേഷ്യൻസ് ഓഫ് ഡോൺ ബോസ്കോ സ്ഥാപിച്ചപ്പോൾ അദ്ദേഹം തന്റെ കൃതികൾ ഡി സാലസിനായി സമർപ്പിച്ചു. മരിയ ഡൊമെനിക്ക മസറെല്ലോയ്‌ക്കൊപ്പം പാവപ്പെട്ട പെൺകുട്ടികളുടെ പരിചരണത്തിനും വിദ്യാഭ്യാസത്തിനുമായി സമർപ്പിക്കപ്പെട്ട കന്യാസ്ത്രീകളുടെ സഭയായ സലേഷ്യൻ സിസ്റ്റേഴ്സ് ഓഫ് ഡോൺ ബോസ്കോ സ്ഥാപിച്ചു.

1815 ഓഗസ്റ്റ് 16 - ന് ഇറ്റലിയിലെ പൈഡ്‌മോണ്ടിൽ ജനിച്ചു. 1888 ജനുവരി 31-ന് 72 ആം വയസ്സിൽ അന്തരിച്ചു. 1934 ഏപ്രിൽ 1 - ന് പയസ് പതിനൊന്നാമൻ മാർപാപ്പ റോമിൽ വച്ച് ഇദ്ദേഹത്തെ വിശുദ്ധനായി പ്രഖ്യാപിച്ചു.
1815 ഓഗസ്റ്റ് 16 ന് വൈകുന്നേരം ഇറ്റലിയിലെ ബെച്ചിയിലെ മലയോര കുഗ്രാമത്തിലാണ് ജോൺ ബോസ്കോ ജനിച്ചത്. ഫ്രാൻസെസ്കോ ബോസ്കോയുടെയും (1784–1817) മാർഗരിറ്റ ഒച്ചിയാനയുടെയും ഇളയ മകനായിരുന്നു അദ്ദേഹം. അദ്ദേഹത്തിന് അന്റോണിയോ, ഗ്യൂസെപ്പെ (1813–1862) എന്നീ രണ്ട് മൂത്ത സഹോദരന്മാരുണ്ടായിരുന്നു. ബെച്ചിയിലെ ബോസ്കോ മൊഗ്ലിയൻ കുടുംബത്തിലെ തോട്ട തൊഴിലാളിയായിരുന്നു. 1817-ലെ നെപ്പോളിയൻ യുദ്ധങ്ങളും വരൾച്ചയും മൂലമുണ്ടായ നാശത്തെത്തുടർന്ന് പീഡ്‌മോണ്ടീസ് ഗ്രാമപ്രദേശങ്ങളിൽ വലിയ ക്ഷാമമുള്ള കാലത്താണ് ജോൺ ബോസ്കോ ജനിച്ചത്.



</doc>
<doc id="160026" url="https://ml.wikipedia.org/wiki?curid=160026" title="ദി സ്റ്റേറ്റ്സ്മാൻ">
ദി സ്റ്റേറ്റ്സ്മാൻ

ഒരു ഇന്ത്യൻ വാർത്തമാന ദിനപത്രമാണ് ദി സ്റ്റേറ്റ്സ്മാൻ. ഇംഗ്ലീഷിലാണ് ഇത് അച്ചടിക്കുന്നത്. 1875--ൽ പ്രസിദ്ധീകരണം ആരംഭിച്ചു. കൊൽക്കത്ത, ന്യൂ ഡൽഹി, സിലിഗുരി, ഭുവനേശ്വേർ എന്നിവിടങ്ങളിൽ നിന്ന് പ്രസിദ്ധീകരിച്ചുവരുന്നു. ദി സ്റ്റേറ്റ്സ്മാൻ ലിമിറ്റഡ് എന്ന കമ്പനിയാണ് ഉടമസ്ഥർ. കൊൽകത്തയാണ് ആസ്ഥാനം.. ബംഗാളിൽ ഏറ്റവും പ്രചാരമുള്ള ഇംഗ്ലീഷ് ദിനപത്രങ്ങളിൽ ഒന്നാണ് സ്റ്റേറ്റ്സ്മാൻ.

റോബർട്ട് നൈറ്റ് എന്ന ഇംഗ്ലീഷുകാരൻ 1875 ജനിവരി 15 ന് പത്രം ആരംഭിച്ചു. കൽകത്തയിൽനിന്നും പ്രസിദ്ധീകരിച്ചിരുന്ന "ഇംഗ്ലീഷ് മാൻ", "ന്യൂ ഫ്രണ്ട് ഓഫ് ഇന്ത്യ" എന്നീ പത്രങ്ങൾ സംയോജിപ്പിച്ചാണ് ദി സ്റ്റേറ്റ്സ്മാൻ എന്ന പത്രം ആരംഭിക്കുന്നത്. ആദ്യകാലത്ത് പത്രത്തിന്റെ പേര് "ദി സ്റ്റേറ്റ്സ്മാൻ ന്യൂ ഫ്രണ്ട് ഓഫ് ഇന്ത്യ" എന്നായിരുന്നു. പിന്നീട് ചുരുക്കി ദി സ്റ്റേറ്റ്സ്മാൻ എന്ന് പുനർനാമകരണം ചെയ്തു. ബ്രിട്ടീഷ് ഭരണകാലത്ത് ബ്രിട്ടീഷ് മാനേജ്മെന്റായിരുന്നു പത്രം നിയന്ത്രിച്ചിരുന്നത്. സ്വാതന്ത്ര്യാനന്തരം ഇന്ത്യകാർക്ക് കൈമാറി. പരം ചൊപ്രയായിരുന്നു ആദ്യ ഇന്ത്യൻ എഡിറ്റർ 
ബംഗാളിലെ ഏറ്റവും കൂടുതൽ പ്രചാരമുള്ള ഇംഗ്ലീഷ് ദിനപത്രമായിരുന്നു എങ്കിലും ടൈംസ് ഓഫ് ഇന്ത്യ, ഹിന്ദുസ്ഥാൻ ടൈംസ്, ടെലഗ്രാഫ്, എന്നീ പുതിയ പത്രങ്ങളുടെ ആവിർഭാവത്തോടെ ആ സ്ഥാനം നഷ്ട്പെട്ടു.. ദൈനിക് സ്റ്റേറ്റ്സ്മാൻ എന്ന പേരിൽ ഒരു ബംഗാളി ദിനപത്രവും 2004 മുതൽ പ്രസിദ്ധീകരിച്ചുവരുന്നു.

=arjun= അവലംബം ==


</doc>
<doc id="160029" url="https://ml.wikipedia.org/wiki?curid=160029" title="പ്രാതൽ">
പ്രാതൽ

രാത്രിയുറക്കമുണർന്നതിന് ശേഷം ദിവസത്തിന്റെ ആദ്യത്തിൽ കഴിക്കുന്ന ഭക്ഷണത്തെയാണ് പ്രാതൽ (Breakfast) അഥവാ പ്രഭാത ഭക്ഷണം. എന്ന് വിളിക്കുന്നത്. വിവിധ നാടുകളിൽ വ്യത്യസ്തമായ പ്രാതൽ വിഭവങ്ങളാണുള്ളത്. പ്രധാനമായും അന്നജം, പ്രോട്ടീൻ എന്നിവയാണ് പ്രാതലിൽ ഉൾപ്പെടുത്താരുള്ളത്.

ആരോഗ്യ ശാസ്ത്രപരമായും പ്രാതലിന് വളരെയധികം പ്രാധാന്യമുണ്ട്. തുടർച്ചയായി പ്രാതൽ കഴിക്കാത്തവർക്ക് അമിതവണ്ണം, പ്രമേഹം തുടങ്ങിയ ആരോഗ്യപ്രശ്നങ്ങൾ ഉണ്ടാകാനുള്ള സാധ്യത കൂടുതലാണ്


</doc>
<doc id="160030" url="https://ml.wikipedia.org/wiki?curid=160030" title="അന്യാധീനപ്പെടുത്തൽ">
അന്യാധീനപ്പെടുത്തൽ

ഇന്ത്യൻ വസ്തുകൈമാറ്റനിയമം (Transfer of Property Act) 5-ആം വകുപ്പ് അനുസരിച്ച് ഒരു വ്യക്തി, തന്റെ വസ്തുവകകളെ തന്നിലേക്കുതന്നെയോ മറ്റാർക്കെങ്കിലുമോ, കൈമാറുന്ന കൃത്യമാണ് അന്യാധീനപ്പെടുത്തൽ. ഒരാൾ സ്വന്തം വസ്തുവകകൾക്ക് ഒരു ട്രസ്റ്റ് (Trust) ഉണ്ടാക്കുകയും, അയാൾ അതിന്റെ "ട്രസ്റ്റി" ആയി പ്രവർത്തിക്കുകയും ചെയ്യുന്നത് വസ്തുവിന്റെ ഉടമസ്ഥത തന്നിലേക്കുതന്നെ കൈമാറുന്നതിന് ഒരു ഉദാഹരണമാണ്. ജീവിച്ചിരിക്കുന്ന വ്യക്തികൾ തമ്മിലുള്ള കൈമാറ്റത്തെ മാത്രമേ പ്രസ്തുതനിയമം വിഭാവനം ചെയ്യുന്നുള്ളു. നിയമസങ്കേതപ്രകാരം കമ്പനികൾ, സംഘടനകൾ മുതലായവയെ ജീവിച്ചിരിക്കുന്ന വ്യക്തികൾക്കു തുല്യമായി പരിഗണിക്കുന്നതാണ്.

ഏതുതരം വസ്തുവും കൈമാറ്റം ചെയ്യാമെന്നാണ് പൊതുനിയമമെങ്കിലും അതിൽ ചില വ്യത്യാസങ്ങളുണ്ട്. ഉദാ. പിൻതുടർച്ചാവകാശം, വെറും ഉപയോഗാവകാശം, അനുഭവാവകാശം, പൊതുകാര്യാലയം, സർക്കാർ ഉദ്യോഗസ്ഥന്റെ ശമ്പളം, വാർധക്യകാലവേതനം ഇവയൊന്നും കൈമാറ്റം ചെയ്യപ്പെടാവുന്നതല്ല. ഉടമ്പടി ചെയ്യുന്നതിനർഹതയുള്ള ആർക്കും, കൈമാറുന്നതിനു യോഗ്യതയുള്ള വസ്തുക്കൾ ഉണ്ടെങ്കിൽ അത് ഭാഗികമായോ, പൂർണമായോ അന്യാധീനപ്പെടുത്തുവാൻ അവകാശമുണ്ട്. പ്രായപൂർത്തിയാകാത്ത ഒരാൾ ചെയ്യുന്ന വസ്തുകൈമാറ്റം അസാധുവാണ്. എന്നാൽ അന്യാധീന ഉടമ്പടിയിൽ മൈനർക്ക് ദോഷകരമായ ബാദ്ധ്യതകൾ ജനിപ്പിക്കുന്നില്ലെങ്കിൽ മൈനറുടെ പേർക്ക് കൈമാറ്റം ചെയ്യാവുന്നതാണ്.

കൈമാറുന്നതോടുകൂടി കൈമാറ്റം ചെയ്യുന്ന ആളിന് പ്രസ്തുത വസ്തുവിലുണ്ടായിരുന്ന എല്ലാ അവകാശങ്ങളും നിയമപരമായ ബാദ്ധ്യതകളും കൈമാറ്റം കിട്ടിയ ആളിൽ അടങ്ങുന്നതാണ്. കൈമാറ്റവസ്തു ഭൂമിയാണെങ്കിൽ അതിൻമേലുള്ള "ഈസ്മെന്റ്" (Easement) അവകാശം, കൈമാറ്റത്തിനുശേഷമുള്ള വാടക തുടങ്ങിയ അവകാശങ്ങൾ കൈമാറ്റം വാങ്ങുന്ന ആളിൽ ലയിക്കുന്നു.

ചില ഒഴിവുകൾക്കു വിധേയമായി കൈമാറ്റപ്പെട്ട വസ്തു അന്യാധീനപ്പെടുത്തുന്നതിനെതിരായിട്ടുള്ള പൊതു വിലക്കുകളോ വ്യവസ്ഥകളോ സാധുവല്ലാത്തതാണ്. എന്നാൽ ഭാഗികമായ വിലക്കുകളോ, വ്യവസ്ഥകളോ നിലനില്ക്കുന്നതാകുന്നു. ഉത്തമർണനെ തോല്പിക്കുന്നതിനോ വഞ്ചിക്കുന്നതിനോ കാലതാമസപ്പെടുത്തുന്നതിനോ ഉദ്ദേശിച്ചുള്ള കൈമാറ്റങ്ങൾ നിയമദൃഷ്ടിയിൽ ദുർബലവും അസ്ഥിരപ്പെടുത്താവുന്നതുമാണ്. വിവാദവസ്തുവിനെ സംബന്ധിച്ച് ഒരു വ്യവഹാരം നിലവിലിരിക്കുമ്പോൾ നടത്തുന്ന കൈമാറ്റങ്ങൾ കോടതിവിധിക്കു വിധേയമാണ്. എല്ലാത്തരത്തിലുള്ള കൈമാറ്റങ്ങളും എഴുതി രജിസ്റ്റർ ചെയ്യണമെന്നുണ്ട്. എന്നാൽ അപൂർവം ചിലത് വാക്കിൻപ്രകാരവും തുടർന്ന് കൈവശം വിട്ടുകൊടുത്തും നടത്താം.



</doc>
<doc id="160031" url="https://ml.wikipedia.org/wiki?curid=160031" title="പളുങ്ക്">
പളുങ്ക്

ബ്ലെസി സംവിധാനം ചെയ്ത് 2006-ൽ പുറത്തിറങ്ങിയ മലയാളചലച്ചിത്രമാണ് പളുങ്ക്. മമ്മൂട്ടി നായക വേഷത്തിലഭിനയിച്ചിരിക്കുന്ന ഈ ചിത്രത്തിൽ ബേബി നസ്റിയ നസ്റീം, ലക്ഷ്മി ശർമ്മ, ബേബി നിവേദിത, ജഗതി ശ്രീകുമാർ എന്നിവർ പ്രധാന വേഷങ്ങളിലഭിനയിച്ചിരിക്കുന്നു.


</doc>
<doc id="160033" url="https://ml.wikipedia.org/wiki?curid=160033" title="ഇൻപുട്ട് ഉപകരണങ്ങൾ">
ഇൻപുട്ട് ഉപകരണങ്ങൾ

കമ്പ്യൂട്ടറിലേക്ക് വിവരങ്ങൾ കൈമാറുവാനായി ബന്ധിപ്പിക്കുന്ന ഉപകരണങ്ങളേയാണ് പൊതുവെ ഇൻപുട്ട് ഉപകരണങ്ങൾ അഥവാ നിവേശന ഉപകരണങ്ങൾ എന്ന് വിളിക്കുന്നത്. ഒരു കമ്പ്യൂട്ടറിലേക്ക് നമുക്ക് പല വിവരങ്ങളും കൈമാറേണ്ടി വരുന്ന സാഹചര്യങ്ങൾ ഉണ്ടാവും, ഈ സമയം അതിനായി നാം കമ്പ്യൂട്ടറിലേക്ക് ഒരു ഡിവൈസ് (ഒരു ഇലകട്രോണിക് ഉപകരണം) ബന്ധിപ്പിച്ചാൽ അത് നിവേശന ഉപകരണം (ഇൻപുട്ട് ‌ഡിവൈസ്) ആയി മാറി. ഇന്ന് പല ആവശ്യങ്ങൾക്കായി പല നിവേശന ഉപകരണങ്ങളും ഉപയോഗിക്കുന്നു. പ്രധാനമായും അക്ഷരങ്ങൾ, ശബ്ദം, ചിത്രം, ദൃശ്യം എന്നിവ നൽകാനാണ് മുൻകാലങ്ങളിൽ ഇൻപുട്ട് ഉപകരണങ്ങൾ കൊണ്ട് ഉദ്ദേശിച്ചിരുന്നതെങ്കിലും, ഇന്ന് ആധുനിക സാങ്കേതിക വിദ്യയുടെ മുന്നേറ്റം മൂലം മറ്റ് ഉപയോഗങ്ങളും ഇവ സാധ്യമാക്കുന്നുണ്ട്.

കമ്പ്യൂട്ടറിലേക്ക് മീഡിയ (ചിത്രം,ദൃശ്യം, ശബ്ദം), പ്രമാണങ്ങൾ എന്നിവ ശേഖരിക്കാനും അവ സൂക്ഷിച്ചു വയ്ക്കുവാനും ഇത് ഉപയോഗിക്കുന്നു. നമുക്ക് അറിയാവുന്ന ചില വിവരങ്ങൾ, അത് ഏത് രൂപത്തിൽ ഉള്ളതായാലും കമ്പ്യൂട്ടർ മെമ്മറിയിലേക്ക് കൂടി പകർത്താനും, അങ്ങനെ അവ സുരക്ഷിതമായി സൂക്ഷിക്കാനുമാണ് ഇന്ന് "ഇൻപുട്ട്" ഉപകരണങ്ങൾ കമ്പ്യൂട്ടർ വിദഗ്ദ്ധരും കമ്പ്യൂട്ടർ ഉപയോക്താകളും ഉപയോഗിക്കുന്നത്, പി.എസ്.സി പോലുള്ള ലക്ഷക്കണക്കിനാളുകൾ പങ്കെടുക്കുന്ന പരീക്ഷകളിൽ മൂല്യ നിർണയം നടത്തുന്നത് ഒ.എം.ആർ എന്ന ഇൻപുട്ട് ഉപകരണത്തിന്റെ സഹായത്താൽ ആണ് എന്നത് ഇതിനൊരുദാഹരണം മാത്രമാണ്.


</doc>
<doc id="160039" url="https://ml.wikipedia.org/wiki?curid=160039" title="എസ്സെൻഷ്യൽ കില്ലിങ്ങ്">
എസ്സെൻഷ്യൽ കില്ലിങ്ങ്

ജെഴ്സി സ്കൊളിമോസ്ക്കി സംവിധാനവും, രചനയും നിർവഹിച്ച 2010-ൽ പുറത്തിറങ്ങിയ പോളിഷ് ചലച്ചിത്രമാണ് എസ്സെൻഷ്യൽ കില്ലിങ്ങ് 67-ആമത് വെനീസ് ചലച്ചിത്രമേളയിൽ വച്ച ചിത്രത്തിന്റെ ആദ്യ പ്രദർശനം നടന്നു. ഏറ്റവും മികച്ച നടനുള്ള പുരസ്ക്കാരവും, മൽസരചിത്രത്തിനുള്ള പുരസ്ക്കാരവും ചിത്രം കരസ്ഥമാക്കി. ജൂറുയിടെ പ്രത്യേക പുരസ്ക്കാരത്തിനും ചിത്രം അർഹമായി. 

മരുഭൂമിയിൽ വച്ച് അമേരിക്കൻ സൈന്യത്തിന്റെ പിടിയിലാവുന്ന ഒരു തീവ്രവാദി. അയാളെ അജ്ഞാതമായ ഒരു യൂറോപ്യൻ ഭൂപ്രദേശത്തിലൂടെ കൊണ്ടുപോകുന്നതിനിടക്ക് അവിചാരിതമായി അയാൾ രക്ഷപ്പെടുന്നു. മഞ്ഞുമലകളും, കാടും, നിറഞ്ഞ പ്രദേശത്തിലൂടെയുള്ള അയാളുടെ യാത്രയും, അതിജീവനത്തിനുള്ള പരിശ്രമമാണ് സിനിമ മുഴുവൻ.







[[വർഗ്ഗം:പോളിഷ് ചലച്ചിത്രങ്ങൾ]]
[[വർഗ്ഗം:ഐറിഷ് ചലച്ചിത്രങ്ങൾ]]
[[വർഗ്ഗം:ഹംഗേറിയൻ ചലച്ചിത്രങ്ങൾ]]
[[വർഗ്ഗം:പോളിഷ് ഭാഷയിലുള്ള ചലച്ചിത്രങ്ങൾ]]
[[വർഗ്ഗം:ജെഴ്സി സ്കൊളിമോസ്ക്കി സംവിധാനം ചെയ്ത സിനിമകൾ]]
[[വർഗ്ഗം:2010-ൽ പുറത്തിറങ്ങിയ ചലച്ചിത്രങ്ങൾ]]

</doc>
<doc id="160044" url="https://ml.wikipedia.org/wiki?curid=160044" title="ഹൂണന്മാർ">
ഹൂണന്മാർ

വോൾഗ നദിയുടെ കിഴക്കുഭാഗത്ത് അധിവസിച്ചിരുന്ന നാടോടി ജനതയാണ് ഹൂണന്മാർ.
ജന്മ ദേശമായ മധ്യേഷ്യയിൽ ജനസംഖ്യ വർധിച്ചതിനേത്തുടർന്ന് മംഗോളിയയിലെ അപരിഷ്കൃത വർഗക്കാരായിരുന്ന ഹൂണന്മാർ കുടിയേറ്റം ആരംഭിച്ചു. ഒരു വിഭാഗം CE 375-453 കാലഘട്ടത്തിൽ യൂറോപ്പ് ആക്രമിച്ച് വൻ നാശങ്ങൾ വരുത്തി. ഈ വിഭാഗത്തിന്റെ തലവനായിരുന്നു കുപ്രസിദ്ധനായ ആറ്റില. വേറൊരു വിഭാഗം ഹൂണന്മാർ പേർഷ്യയിലൂടെ അഫ്ഗാനിസ്ഥാൻ കൈയ്യടക്കി. പിന്നീട് ഇന്ത്യയിലെത്തിയ ഇവർ ഗാന്ധാരത്തിനു പുറമേ പഞ്ചാബ്, മാൾവ, രാജസ്ഥാൻ തുടങ്ങിയ പ്രദേശങ്ങൾ പിടിച്ചടക്കിക്കൊണ്ട് ഒരു സാമ്രാജ്യം സ്ഥാപിച്ചു. തോരമാനനാണ് ഈ സാമ്രാജ്യത്തിന്റെ ആദ്യത്തെ രാജാവ്. 

തോരമാനന്റെ മരണ ശേഷം പുത്രനായ "മിഹിര കുലൻ" എ.ഡി 511-ൽ ഭരണാധികാരിയായി. എന്നാൽ ക്രൂരതയായിരുന്നു മിഹിരകുലന്റെ മുഖമുദ്ര. ബുദ്ധമത ഭിക്ഷുക്കളെ പീഡിപ്പിക്കുകയായിരുന്നു സ്ഥിര വിനോദം. പർവ്വതങ്ങളുടെ മുകളിൽ നിന്ന് ആനകളെ തള്ളിയിട്ട് കൊല്ലുന്നത് കാണാനും മിഹിരകുലന് ഇഷ്ടമായിരുന്നു. 
മിഹിരകുലന്റെ ക്രൂരതകളിൽ സഹികെട്ട് മറ്റു ചെറു രാജാക്കന്മാർ ചേർന്ന് മാൾവയിലെ യശോധർമ രാജാവിന്റെ സഹായത്താൽ മിഹിരകുലനെതിരെ യുദ്ദത്തിന് പുറപ്പെട്ടു. യുദ്ധത്തിൽ തോറ്റ ഇദ്ദേഹത്തെ സ്വന്തം ജ്യേഷ്ഠൻ തന്നെ സ്ഥാനഭ്രഷ്ടനാക്കിയതിനാൽ മിഹിരകുലൻ കാശ്മീരിൽ അഭയം നേടി. എന്നാൽ മിഹിരകുലൻ തനിക്ക് അഭയം നൽകിയ രാജാവിനെ വധിച്ച് അവിടുത്തെ അവകാശവും നേടിയെടുത്തു. എ.ഡി. 542-ൽ മിഹിരകുലന്റെ മരണത്തോടു കൂടി ഹൂണ സാമ്രാജ്യം ക്ഷണോന്മുഖമായി. കാലക്രമേണേ ഇവർ ഹിന്ദു മതം സ്വീകരിച്ചു. തത്ഫലമായി ഉത്തരേന്ത്യയിൽ ഒരു സങ്കര സമുദായം ഉടലെടുത്തു. പിൽക്കാലത്തെ പല രജപുത്ര ഗോത്രങ്ങളും ഈ സമുദായത്തിൽ നിന്നാണ് ഉദ്ഭവിച്ചത്.


</doc>
<doc id="160046" url="https://ml.wikipedia.org/wiki?curid=160046" title="അതിബലൻ">
അതിബലൻ

ശ്രീരാമ-ലക്ഷ്മണന്മാരുടെ മരണത്തിനു കാരണഭൂതനായ മുനിയാണ് അതിബലൻ. ബ്രഹ്മാവിന്റെ നിർദ്ദേശത്താൽ യമധർമ്മനാണ് അതിബലൻ എന്നപേരിൽ അയോദ്ധ്യയിൽ ശ്രീരാമന്റെ അടുത്ത് എത്തുന്നത്. ശ്രീരാമന്റെ സ്വർഗ്ഗാരോഹണത്തിനു കാരണമാകുന്ന കൂടിക്കാഴ്ചക്കു വേണ്ടിയായിരുന്നു ബ്രഹ്മാവ് യമധർമ്മനെ ഇതിനു നിയോഗിക്കുന്നത്. 

രാമരാവണയുദ്ധവും, ശ്രീരാമപട്ടാഭിഷേകവും, സീതാപരിത്യാഗവും കഴിഞ്ഞ്‌ ശ്രീരാമൻ അയോദ്ധ്യയിലെ കൊട്ടാരത്തിൽ ഭരതൻ, ലക്ഷ്മണൻ, ശത്രുഘ്നൻ, തുടങ്ങിയ സഹോദരങ്ങളോടും പുത്രമിത്രാദികളോടും മറ്റുപരിജനങ്ങളോടൊപ്പം താമസ്സിക്കുന്ന കാലം. 
ശ്രീരാമന്റെ അവതാരോദ്ദേശ്യം പൂർത്തിയായ വിവരം ത്രിലോകജ്ഞാനിയായ ബ്രഹ്മാവറിഞ്ഞു. ബ്രഹ്മാവ് യമധർമനോട് ശ്രീരാമന്റെ മനുഷ്യജീവിതം തീരാറായ വിവരം ധരിപ്പിക്കുകയും, അതിനു കാരണമാവാനായി യമൻ അതിബലൻ എന്നപേരിൽ ഒരു മഹർഷിയായി അയോദ്ധ്യ പോകാൻ നിർദ്ദേശിക്കുന്നു. മുനിയുടെ വേഷം പൂണ്ട്‌ ശ്രീരാമ സന്നിധിയിലെത്തി തനിക്ക് ശ്രീരാമചന്ദ്രനോടു മാത്രമായി രഹസ്യം ധരിപ്പിക്കാനുണ്ടെന്ന് രാമസഭയിൽ അറിയിച്ചു. അദ്ദേഹത്തിന്റെ ആഗ്രഹം പോലെ രാജാവായ രാമൻ അതനുവദിക്കുകയും ചെയ്തു. അതിബലന്റെ ആഗമനോദ്ദേശ്യം മനസ്സിലാക്കിയ ശ്രീരാമൻ ചെറുപുഞ്ചിരിയോടെ അതിബലനെ സ്വീകരിച്ചിരുത്തി. ചർച്ച കഴിയുന്നതുവരെ ആരെയും അകത്തു പ്രവേശിക്കാതിരിക്കാൻ ലക്ഷ്മണനേയും നിയുക്തനാക്കി. ആരെങ്കിലും അകത്തുകടന്നാൽ കാവൽ നിൽക്കുന്ന ലക്ഷ്മണന്റെ കൃത്യവിലോപമായി കണക്കാക്കി വധശിക്ഷ നടത്താനും അതിബലൻ രാമനോട് നിർദ്ദേശിച്ചു. രാമൻ മൗനാനുവാദവും അതിനു നൽകി.

സഭാവാസികളെ ഏവരേയും പുറത്തു നിർത്തി ശ്രീരാമൻ അതിബലനോട് സംഭാഷണത്തിൽ ഏർപ്പെട്ടു. (അതിബലനായി വന്ന യമധർമ്മൻ തന്റെ കർമ്മനിയോഗം രാമനോട് വിശദീകരിക്കുന്നതായി എഴുത്തച്ഛൻ അദ്ധ്യാത്മരാമായണത്തിൽ പറയുന്നുണ്ടങ്കിലും, വാല്മീകി തന്റെ മൂലരാമായണത്തിൽ ഇതൊന്നും മനസ്സിലാവാത്ത ഒരു സാധാരണ മനുഷ്യനായി മാത്രമെ രാമനെ വർണ്ണിക്കുന്നുള്ളു.) മുൻകൂട്ടി നിശ്ചയിച്ച പ്രകാരം ആ സമയം ക്ഷിപ്രകോപിയായ ദുർവ്വാസാവ് മഹർഷി ശിഷ്യഗണങ്ങളോടൊപ്പം അയോദ്ധ്യയിൽ എത്തിച്ചേർന്നു. മഹാരാജാവിനെ കാണണമെന്ന് ദുർ‌വാസാവ് ലക്ഷ്മണനോട് ആവശ്യപ്പെട്ടു. ആരെയും ഉള്ളിൽ കടത്തി വിടരുതെന്നുള്ള ജ്യേഷ്ഠന്റെ ആജ്ഞ ലക്ഷ്മണൻ അദ്ദേഹത്തോട് പറഞ്ഞുവെങ്കിലും, തന്നെ തടയാൻ ലക്ഷ്മണനു ധൈര്യമോ എന്നു ചോദിച്ച് മുനി കോപിഷ്ഠനായി. ദുർ‌വാസാവിന്റെ കണ്ണുകളിലെ കോപം കണ്ടു ഭയന്ന ലക്ഷ്മണൻ മനസ്സില്ലാമനസോടെ സഭാമണ്ഡപത്തിലേക്ക് ദുർ‌വാസാവിനെ കടത്തിവിട്ടു. ദുർ‌വാസാവ് സഭാങ്കണത്തിൽ പ്രവേശിച്ച് രാമനോട് തനിക്കും ശിഷ്യർക്കും ഭക്ഷണത്തിനപേക്ഷിച്ചു. മൃഷ്ടാന്ന ഭോജനവും കഴിഞ്ഞ് അദ്ദേഹം പരിവാരങ്ങളോടൊപ്പം തിരിച്ചുപോയി.

തന്റെ വാക്കുകൾ തനിക്കു തന്നെ വിനയായല്ലോ എന്നോർത്ത് രാമൻ ദുഃഖിച്ചു. സത്യലംഘനം നടത്താൻ തനിക്കാവില്ല. ജ്യേഷ്ഠന്റെ വാക്കുപാലിക്കാൻ ലക്ഷ്മണൻ തീരുമാനിച്ചു. അയോദ്ധ്യപുരിയിലെ സരയു നദിയിൽ ചാടി ലക്ഷ്മണൻ ജീവത്യാഗം ചെയ്തു. (ദേവിയും അനന്തനും പോയികഴിഞ്ഞിരിക്കുന്നുവെന്നു രാമൻ മനോഗതം നടത്തുന്നത് എഴുത്തച്ഛൻ പറയുന്നുണ്ട്.) ലക്ഷ്മണ വിയോഗത്തിനുശേഷം ദുഃഖിതനായ രാമൻ രാജ്യകാര്യങ്ങൾ പുത്രന്മാരെ ഏൽപ്പിച്ചു. അതിനുശേഷം ലക്ഷ്മണൻ ആത്മാഹുതി നടത്തിയ സരയുനദിയിൽ തന്നെ അദ്ദേഹവും തന്റെ ഭൗതികശരീരം ത്യജിച്ചു. രാമനൊപ്പം മൂന്നു മാതാക്കളും, രണ്ടു സഹോദരന്മാരും, അവരുടെ പത്നിമാരും, സുഗ്രീവാദി വാനരന്മാരും, അയോദ്ധ്യയിലെ അനവധി പൗരജനങ്ങളും ജീവത്യാഗം ചെയ്തു. രാമന്റെ സ്വർഗ്ഗരോഹണശേഷം വിഭീഷണനും ഹനുമാനും രാമപുത്രന്മാരും, അനുജന്മാരുടെ പുത്രന്മാരും മാത്രമാണ് അവശേഷിച്ചത്.. ലക്ഷ്യപൂർത്തിയായതിനാൽ അതിബലൻ പൂർവ്വരൂപം കൈക്കൊണ്ടു യമധർമ്മനായി കാലാന്തരത്തിൽ മാറുകയും ചെയ്തുവെന്നു രാമായണം.


</doc>
<doc id="160048" url="https://ml.wikipedia.org/wiki?curid=160048" title="ശീതീകരണശാല">
ശീതീകരണശാല

ഭക്ഷ്യവസ്തുക്കൾ മരുന്നുകൾ തുടങ്ങിയ വസ്തുക്കൾ വൻതോതിൽ കേടുവരാതെ ദീർഘകാലത്തേക്ക് സൂക്ഷിച്ചുവക്കാൻ ഉപയോഗിക്കുന്ന സംവിധാനമാണ് കോൾഡ് സ്റ്റോറേജ് അഥവാ ശീതീകരണശാല. കോൾഡ് സ്റ്റോറേജിൽ വളരെ താഴ്ന്ന താപനിലയിൽ ആണ് ഉല്പന്നങ്ങൾ സൂക്ഷിക്കുന്നത്. അതിനാൽ സൂക്ഷ്മജീവികളുടെ പ്രവർത്തനം മൂലമുണ്ടാകുന്ന നശീകരണത്തെ കാര്യമായി ചെറുക്കാൻ കഴിയുകയും അതുമൂലം ഉല്പന്നങ്ങൾ ദീർഘകാലം ഉപയോഗയോഗ്യമായിരിക്കുകയും ചെയ്യുന്നു. വ്യത്യസ്ത ഉല്പന്നങ്ങൾ വ്യത്യസ്ത താപനിലകളിൽ ആണ് കോൾഡ് സ്റ്റോറേജിൽ സൂക്ഷിക്കപ്പെടുന്നത്. 



</doc>
<doc id="160051" url="https://ml.wikipedia.org/wiki?curid=160051" title="മാഹിഷ്മതി">
മാഹിഷ്മതി

യാദവ വംശത്തിലെ ഹേഹേയ രാജ്യത്തിന്റെ തലസ്ഥാന നഗരിയാണ് മാഹിഷ്മതി. ഭാരതത്തിലെ സപ്തനദികളിലൊന്നായ നർമദയുടെ തീരത്താണ് ഈ നഗരം സ്ഥിതിചെയ്യുന്നത്. പുരാതന നഗരിയായ മാഹിഷ്മതിയുടെ ഇന്നത്തെ പേർ മഹേശ്വർ (മദ്ധ്യപ്രദേശ് - ഖർഗോൺ ജില്ല) എന്നാണ്. മാഹിഷ്മതിയെക്കുറിച്ച് രാമായണത്തിലും, മഹാഭാരതത്തിലും, ഇതരപുരാണാങ്ങളിലും വർണ്ണിക്കുന്നുണ്ട്. രാമായണത്തിൽ പൂർവ്വാകാണ്ഡത്തിൽ കാർത്തവീര്യവിജയത്തിൽ മാഹിഷ്മതി നഗരിയെപറ്റിയും അവിടുത്തെ ജീവിതചര്യകളും മറ്റും വിശദമായി വിവരിക്കുന്നുണ്ട്. രാവണൻ തന്റെ പടയോട്ടക്കാലത്ത് ഈ സുന്ദര നഗരിയിൽ വരുകയും മനോഹര നഗരം പിടിച്ചെടുക്കാൻ ശ്രമിച്ചെങ്കിലും അന്നത്തെ രാജാവായിരുന്ന കാർത്തവീര്യാർജ്ജുനൻ അദ്ദേഹത്തെ നിശ്ശേഷം തോൽപ്പിച്ചു. (രാവണൻ രാമനെകൂടാതെ രണ്ടുപേരോടു മാത്രമെ തന്റെ തോൽവി സമ്മതിച്ചിട്ടുള്ളു, അത് മാഹിഷ്മതിപതി കാർത്തവീര്യാർജ്ജുനനോടും, കിഷ്കിന്ദാപതി ബാലിയോടുമാണ്). ജമദഗ്നി മഹർഷിയെ വധിച്ചതിനാൽ പരശുരാമൻ കാർത്തവീര്യനേയും അദ്ദേഹത്തിന്റെ മറ്റനുജന്മാരെയും, പുത്രന്മാരെയും നിഗ്രഹിക്കുകയും, മാഹിഷ്മതിനഗരം നശിപ്പിച്ചുകളയുകയും ചെയ്തു.


</doc>
<doc id="160056" url="https://ml.wikipedia.org/wiki?curid=160056" title="സപ്തനദികൾ">
സപ്തനദികൾ

ഹൈന്ദവ വിശ്വാസ പ്രകാരം ഭാരതത്തിലെ ഏഴു പുണ്യനദികളാണ് സപ്തനദികൾ എന്നറിയപ്പെടുന്നത്. ഗംഗ, യമുന, ഗോദാവരി, സരസ്വതി, നർമദ, സിന്ധു, കാവേരി എന്നിവയാണ് ഈ ഏഴുനദികൾ. രാമായണത്തിലും, മഹാഭാരതത്തിലും, എല്ലാപുരാണങ്ങളിലും, ഉപനിഷത്തുകളിലും ഈ പുണ്യനദികളെപറ്റി പരാമർശിച്ചിട്ടുണ്ട്. ഗംഗാനദിയും, യമുനാനദിയും, സരസ്വതിനദിയും ത്രിമൂർത്തികളെ പ്രതിനിധാനം ചെയ്യുന്നു. അതുപോലെതന്നെ മറ്റു നാലു നദികൾ (ഗോദാവരി, നർമദ, സിന്ധു, കാവേരി) ശ്രീരാമൻ, ദുർഗ്ഗ, ഹനുമാൻ, ദത്താത്രേയൻ എന്നീ ദേവന്മാരേയും പ്രതിനിധികരിക്കുന്നു

ഈ പുണ്യ നദികളെ ഒരു ശ്ലോകമായി ഇങ്ങനെ വർണ്ണിക്കുന്നു.
സപ്തനദികളിൽ പ്രഥമ സ്ഥാനം. ശ്രീ പരമശിവനെ പ്രതിനിധികരിക്കുന്നു. ഹിമാലയത്തിലെ ഗംഗോത്രിയിൽ നിന്നും ഉത്ഭവിച്ച് തെക്കുദിശയിൽ സഞ്ചരിച്ച് 2,510 കി.മീ. ദൂരം താണ്ടി ബംഗാൾ ഉൾക്കടലിൽ പതിക്കുന്നു. ദക്ഷിണ ദിശയിൽ ഒഴുകുന്ന ഗംഗാനദി വാരണാസിയിൽ മാത്രം ഉത്തര ദിശയിൽ ഒഴുകുന്നു. കപിലമഹർഷിയുടെ കോപത്തിനിരയായ സഗരപുത്രന്മാരുടെ മോക്ഷാർത്ഥമായി ഭഗീരഥൻ സ്വർഗ്ഗത്തിൽനിന്നും ഗംഗയെ ഭൂമിയിൽ എത്തിച്ചുവെന്നാണ് ഐതിഹ്യം. ഭാരതീയർ ആത്മശുദ്ധീകരണത്തിനും, പാപനശീകരണത്തിനും ഗംഗാനദിക്ക് ശക്തിയുണ്ടെന്നു വിശ്വസിക്കുന്നു.

സപ്തനദികളിൽ ദ്വിഥീയ സ്ഥാനം. ശ്രീ മഹാവിഷ്ണു പ്രതിനിധികരിക്കുന്നു. ഹിമാലയത്തിലെ യമുനോത്രിയിൽ നിന്നും ഉത്ഭവിച്ച് തെക്കു-കിഴക്കുദിശയിൽ സഞ്ചരിച്ച് 1,376 കി.മീ. ദൂരം താണ്ടി അലഹബാദിൽ വെച്ച് ഗംഗാനദിയിൽ ചേരുന്നു. ശ്രീകൃഷ്ണന്റെ ജന്മസ്ഥലമായ മഥുര, ദില്ലി, അമ്പാടി, വൃന്ദാവനം എന്നീ പ്രദേശങ്ങൾ യമുനാതീരത്താണ് സ്ഥിതിചെയ്യുന്നത്. യമുന ഗംഗാനദിയിൽ ചേരുന്ന സംഗമസ്ഥനം ത്രിവേണിസംഗമം എന്നാണ് അറിയപ്പെടുന്നത്. ഹൈന്ദവവിശ്വാസപ്രകാരം യമുനയെ കൂടാതെ സരസ്വതിനദിയും ഇവിടെ ഗംഗയിൽ ചേരുന്നു എന്നു കരുതുന്നു. അതിനാൽ ത്രിമൂർത്തി സംഗമസ്ഥാനമായി ഇവിടം കരുതിപോരുന്നു. 

സപ്തനദികളിൽ തൃതീയ സ്ഥാനം. ശ്രീ രാമനെ പ്രതിനിധികരിക്കുന്നു.

സപ്തനദികളിൽ നാലാം സ്ഥാനം. ബ്രഹ്മാവിനെ പ്രതിനിധികരിക്കുന്നു.

സപ്തനദികളിൽ അഞ്ചാം സ്ഥാനം. ഹൈന്ദവ വിശ്വാസപ്രകാരം ദുർഗ്ഗാദേവിയെ പ്രതിനിധികരിക്കുന്നു. നീളത്തിൽ ഭാരതത്തിലെ നദികളിൽ അഞ്ചാം സ്ഥനം നർമദക്കാണ്.

സപ്തനദികളിൽ ആറാം സ്ഥാനം. ഹൈന്ദവ വിശ്വാസപ്രകാരം ഹനുമാനെ പ്രതിനിധികരിക്കുന്നു.

സപ്തനദികളിൽ ഏഴാം സ്ഥാനം. ഹൈന്ദവ വിശ്വാസപ്രകാരം ദത്താത്രെയ മഹർഷിയെ പ്രതിനിധികരിക്കുന്നു.


</doc>
<doc id="160061" url="https://ml.wikipedia.org/wiki?curid=160061" title="ജെഴ്സി സ്കൊളിമോസ്ക്കി">
ജെഴ്സി സ്കൊളിമോസ്ക്കി

ഒരു പോളിഷ് ചലച്ചിത്ര സംവിധായകനും, തിരക്കഥാകൃത്തും, നടനുമാണ് ജെഴ്സി സ്കൊളിമോസ്ക്കി (പോളിഷ്:Jerzy Skolimowski).

1938 പോളണ്ടിൽ ജനനം. രണ്ടാം ലോക മഹായുദ്ധത്തിന്റെ ഭീകരതക്കിടയിലായിരുന്നു ബാല്യം. Łódź നാഷ്ണൽ ഫിലിം സ്കൂളിൽ നിന്നും ചലച്ചിത്ര പഠനത്തിൽ ബിരുദം നേടി. 1960-ൽ ആദ്യ ചിത്രം ദി മെനാസിങ്ങ് ഐ പുറത്തിറങ്ങി. വിഖ്യാത സംവിധായകൻ റൊമാൻ പൊളാൻസ്കിക്കൊപ്പം നൈഫ് ഇൻ ദ വാട്ടർ എന്ന ചിത്രത്തിൽ സഹ തിരക്കഥാകൃത്തായി പ്രവർത്തിച്ചു.

1967-ൽ ദി ഡിപാർച്ചർ എന്ന ചിത്രം സംവിധാനം ചെയ്തു. ചിത്രം ബെർലിൻ ചലച്ചിത്രമേളയിൽ ഗോൾഡൻ ബെയർ പുരസ്ക്കാരം നേടി. 1978-ൽ പുറത്തിറങ്ങിയ ദി ഷൗട്ട് കാൻസ് ചലച്ചിത്രമേളയിൽ ജൂറി പുരസ്ക്കാരത്തിന് അർഹമായി. 1982-ൽ പുറത്തിറങ്ങിയ മൂൺ ലൈറ്റിങ്ങ് എന്ന ചിത്രത്തിന് കാൻസ് ചലച്ചിത്രമേളയിൽ ഏറ്റവും മികച്ച തിരക്കഥാകൃത്തിനുള്ള പുരസ്കാരം നേടി. 1985-ൽ ലൈറ്റ്ഷിപ്പ് എന്ന ചിത്രം സംവിധാനം ചെയ്തു. ചിത്രം വെനീസ് ചലച്ചിത്രമേളയിൽ പ്രത്യേക ജൂറി പുരസ്ക്കാരം നേടി.

1991-നു ശേഷം ചലച്ചിത്ര സംവിധാനത്തിൽ നിന്നും വിട്ടു നിന്നു. 2008-ൽ ഫോർ നൈറ്റ്സ് വിത്ത് അന്ന എന്ന ചിത്രത്തോടെ സംവിധാന രംഗത്തേക്ക് തിരിച്ചുവന്നു. ചിത്രം ടോക്കിയോ അന്താരാഷ്ട്ര ചലച്ചിത്രമേളയിൽ ജൂറി പുരസ്ക്കാരം നേടി. 2010-ൽ എസ്സെൻഷ്യൽ കില്ലിങ്ങ് എന്ന ചിത്രം പുറത്തിറങ്ങി. ചിത്രം 67-മത് വെനീസ് ചലച്ചിത്രമേളയിൽ ജൂറിയുടെ പ്രത്യേക പുരസ്ക്കാരത്തി അർഹമായി. നിരവധി ഹോളീവുഡ് ചലച്ചിത്രങ്ങളിലും അഭിനയിച്ചിട്ടുണ്ട്.




</doc>
<doc id="160063" url="https://ml.wikipedia.org/wiki?curid=160063" title="യഹോവ">
യഹോവ

ബൈബിളിന്റെ എബ്രായ മൂലപാഠത്തിൽ ദൈവത്തിന്റെ വ്യക്തിപരമായ നാമത്തെകുറിക്കാൻ ഉപയോഗിച്ചിരിക്കുന്ന (യ്‌ഹ്‌വ്‌ഹ്) എന്ന നാല് വ്യഞ്ജനാക്ഷരമുള്ള ചതുരക്ഷരിക്ക് മലയാളത്തിൽ പൊതുവേ സ്വീകരിക്കപ്പെട്ടിരിക്കുന്ന രൂപമാണ് യഹോവ (ഇംഗ്ലീഷ്:Jehovah) . (യ്‌ഹ്‌വ്‌ഹ്) എന്ന ചതുരക്ഷരിയെ "യാഹ്‌വെ" എന്നും പരിഭാഷപ്പെടുത്താറുണ്ട്, പല ബൈബിൾ പരിഭാഷകളിലും ദൈവനാമത്തിനു പകരം "കർത്താവ്" എന്നോ "ദൈവം" എന്നോ ഉള്ള സ്ഥാനപേരുകൾ നൽകിയിരിക്കുന്നു. എന്നിരുന്നാലും, യഹോവ എന്ന ദൈവനാമം ബൈബിളിന്റെ ലഭ്യമായ പരമ്പരാഗത പഴയനിയമ മൂലപാഠത്തിൽ 6,518 പ്രാവശ്യം കാണപ്പെടുന്നു, കൂടാതെ ഇതേ നാമത്തിന്റെ മറ്റൊരു രൂപമായ ("യഹോവി" ) 305 പ്രാവശ്യം കാണപ്പെടുന്നു. എബ്രായ ബൈബിൾ അനുസരിച്ച്, ഏകനായ ദൈവം സ്വയം വെളിപ്പെടുത്തിയ ദൈവനാമമാണ്‌ യഹോവ എന്നത്. യഹോവ എന്ന പിതാവായ ദൈവനാമത്തിന്റെ അർത്ഥം "ആയിത്തീരുവാൻ അവൻ ഇടയാക്കുന്നു" എന്നാണ്.

യഹൂദമതത്തിലും ത്രിത്വസങ്കൽപ്പം തിരസ്കരിക്കുന്ന യഹോവയുടെ സാക്ഷികളെ പോലെയുള്ള സ്വതന്ത്ര ക്രിസ്തീയ വിഭാഗങ്ങളിലും യഹോവ ഏകദൈവവും, സ്രഷ്ടാവും, സർവ്വശക്തനുമാണ്. മുഖ്യധാരക്രൈസ്തവർ യഹോവ ത്രിത്വസങ്കല്പത്തിലെ പിതാവാണെന്ന് പഠിപ്പിക്കുന്നു.
യഹുദന്മാർ ദൈവനാമം ക്രി.മു നാലാം നുറ്റാണ്ട് വരെയെങ്കിലും എഴുത്തുകളിലും സാധാരണ സംഭാഷണങ്ങളിലും ഉപയോഗിച്ചിരുന്നു എന്ന് കണ്ടെടുക്കപെട്ട ബൈബിൾ കൈയെഴുത്തുപ്രതികളും ലിഖിതങ്ങളും ലാഖിഷ് എഴുത്തുകളും വ്യക്തമാക്കുന്നു. ക്രി.മു രണ്ടാം നുറ്റാണ്ടായതോടെ ഗ്രിക്ക് ഭാഷ വിജാതിയ യഹുദരുടെ (proselytes) ഇടയിൽ പ്രാമുഖ്യം നേടി തുടങ്ങി. ഇക്കാലയളവിൽ എബ്രായ പഴയനിയമ പുസ്തകങ്ങൾ ഗ്രിക്കിലേക്ക് തർജ്ജമ ചെയ്യപെടുത്താൻ തുടങ്ങി, ഈ പരിഭാഷയെ "ഗ്രീക്ക് സെപ്റ്റുവിജന്റ്" എന്ന് വിളിക്കുന്നു. ദൈവനാമത്തിനു പകരം "കർത്താവ്" എന്നോ "ദൈവമെന്നോ" ഉള്ള സ്ഥാനപേരുകൾ പല ഗ്രിക്ക് സെപ്റ്റുവിജന്റിൽ ഉൾപെടുത്തുന്ന രീതി യഹുദ പാരമ്പ്യര്യത്തിൽ അപ്പോൾ ഉടലെടുത്തു. ദൈവനാമം യഹൂദരല്ലാത്ത വിജാതീയർ ഉച്ചരിക്കരുത് എന്ന ചിന്തയായിരിക്കാം ഇങ്ങനെ എഴുതാനുള്ള കാരണം എന്ന് ചില പണ്ഡിതന്മാർ അഭിപ്രായപ്പെടുന്നു. മറ്റു ചിലർ "ദൈവത്തിന്റെ തിരുനാമം വൃഥാ പ്രയോഗിക്കരുത്" എന്ന കല്പന തെറ്റായി വ്യാഖ്യാനിക്കപെട്ടതിനാൽ ഈ രീതി ഉടലെടുത്തതായി കരുതുന്നു. എന്നാൽ ക്രി.മു ഒന്നാം നുറ്റാണ്ടിലെ ചില ഗ്രിക്ക് സെപ്റ്റുവിജന്റ് കൈയെഴുത്തു പ്രതികളിൽ ദൈവനാമം ഹിബ്രു ചതുരക്ഷരിയാൽ നിലനിർത്തിയിരുക്കുന്നതായി കണ്ടെടുക്കപെട്ടിട്ടുണ്ട്, ഇത് ദൈവനാമം യേശു ജീവിച്ചിരുന്ന കാലയളവിൽ സംഭാഷണങ്ങളിൽ ഉപയോഗിക്കപെട്ടു എന്ന് തെളിയിക്കുന്നു. ഒന്നാം നുറ്റാണ്ടിൽ അക്വില എന്ന വിജാതിയ യഹുദൻ തുടങ്ങിയ എബ്രായതിരുവെഴുത്തുകളുടെ ഗ്രീക്ക് പരിഭാഷയിൽ ദൈവനാമം പുരാധന എബ്രായ ലിപിയിൽ ഉപയോഗിച്ചിരിക്കുന്നതായി ഒറിജൻ റിപ്പോർട്ട് ചെയ്യുന്നു. പുരാതന ഹീബ്രുവിൽ സ്വരാക്ഷരങ്ങൾ അടങ്ങിയിരുന്നില്ല, പകരം വ്യഞനാക്ഷരങ്ങൾ മാത്രമേ ഉണ്ടായിരുന്നുള്ളു. എന്നിരുന്നാലും വായിക്കുമ്പൊൾ എബ്രായർക്ക് ഉച്ചാരണം അറിയാവുന്നതിനാൽ ഇതൊരു പ്രശ്നമായിരുന്നില്ല. ക്രി.ശേ. രണ്ടാം നുറ്റാണ്ടായതൊടെ സ്വരാക്ഷരം ഉൾപെറ്റുത്തി ഹിബ്രു ഭാഷ പുനർകൃമീകരിക്കാനുള്ള ശ്രമങ്ങൾ ഉടലെടുത്തു, പക്ഷേ ദൈവനാമം മാത്രം സ്വരാക്ഷരങ്ങളില്ലാതെ എഴുതുന്ന രീതി പിന്തുടരപെട്ടു. പിൽകാലയളവിൽ ദൈവനാമത്തിന്റെ ഉച്ചാരണം പരമ്പരാഗതമായി സംഭാഷണത്തിലുടെ കടത്തിവിടുന്ന രീതിയും പാടേ ഉപേക്ഷിക്കപെട്ടു. പുരാധന ഹീബ്രുവും ആധുനിക ഹീബ്രുവും ഉച്ചാരണത്തിൽ വലിയ വ്യതാസങ്ങൾ പ്രകടമാക്കുന്നതിനാലും, ദൈവനാമം ബൈബിളിന്റെ ലഭ്യമായ എബ്രായ മൂലപാഠങ്ങളിൽ സ്വരാക്ഷരങ്ങളില്ലാത്ത പുരാധന എബ്രായയിലെ ചതുരക്ഷരിയാൽ എഴുതപ്പെട്ടിരിക്കുന്നതിനാലും പണ്ഡിതന്മാർക്കിടയിൽ ദൈവനാമത്തിന്റെ ഉച്ചാരണം എന്താണെന്നതു സംബന്ധിച്ച് തർക്കം നിലനിൽക്കുന്നു. ചതുരക്ഷരിയുടെ ഉച്ചാരണം "യാഹ്‌വെ" എന്നതാണെന്ന് ഭൂരിപക്ഷം ആധുനിക എബ്രായ പണ്ഡിതന്മാരും കരുതുന്നതെങ്കിലും, "യഹോവ" എന്ന ലിപ്യന്തരണമാണ് മലയാളത്തിലും ഇംഗ്ലിഷിലും (Jehovah) പരക്കെ ഉപയോഗിക്കപ്പെടുന്നത്.

മലയാളത്തിലെ ആദ്യത്തേതായ ഗുണ്ടർട്ടിന്റെ ബൈബിൾ പരിഭാഷയിലാണ്‌ ആദ്യമായി യഹോവ എന്ന നാമം ഉപയോഗിച്ചത്.

യഹുദർ ദൈവനാമം ഉപയോഗിച്ചിരുന്നു. ഹിബ്രു തിരുവെഴുത്തുക്കളിൽ ഏതാണ്ട് 7000 പ്രാവശ്യം ഈ നാമം കാണുന്നുണ്ട്.1947-ൽ കണ്ടെടുക്കപ്പെട്ട എബ്രായ തിരുവെഴുത്തുകളുടെ ചാവുകടൽ ചുരുളുകൾ ക്രിസ്തു ജീവിച്ചിരുന്ന കാലത്തിനു മുൻപേ ദൈവനാമം യഹൂദന്മാർ ഉച്ചാരണത്തോടെ ഉപയോഗിച്ചിരുന്നതായി തെളിയിച്ചു. ക്രി.മു മൂന്നാം നുറ്റാണ്ടിലായതോടെ ദൈവനാമം എഴുത്തുശൈലിയിൽ പാടെ ഉപേക്ഷിക്കുന്ന രീതി ഉടലെടുത്തതെന്ന് പണ്ഡിതന്മാർ കരുതുന്നു. കാരണം ഏതാണ്ട് ക്രി.മു മുന്നാം നുറ്റാണ്ടിൽ തുടങ്ങിയ പഴയനിയമത്തിന്റെ ഗ്രീക്ക് പരിഭാഷയായ സെപ്ത്വജിന്റെ ക്രി.ശേ രണ്ടാം നുറ്റാണ്ടിലെ പകർപ്പെഴുത്തുപ്രതികളിൽ ദൈവനാമത്തിനു പകരം "കയിറോസ്" (കർത്താവ് എന്നർത്ഥം), "തെയോസ്" (ദൈവം എന്നർത്ഥം) എന്നീ പദങ്ങളാണ് കാണപ്പെടുന്നത്. എന്നാൽ ക്രി.മു ഒന്നും, രണ്ടും നുറ്റാണ്ടിലേതെന്ന് കരുതപ്പെടുന്ന ഗ്രീക്ക് സെപ്റ്റുവിജന്റിന്റെ ആവർത്തനപുസ്തക കൈയെഴുത്തു പ്രതികളിൽ യഹോവ എന്ന ദൈവനാമം എബ്രായലിപിയിൽ അതേപടി നിലനിർത്തിയിരിക്കുന്നതായും കണ്ടെത്തി.

ക്രിസ്തു ജീവിച്ചിരുന്ന കാലത്ത് എഴുത്തു ശൈലിയിൽ ദൈവനാമം ഉപയോഗിച്ചിരുന്നതായി സെപ്റ്റുവിജന്റിന്റെ ചില കൈയെഴുത്തു പ്രതികളും സുചിപ്പിക്കുന്നു എബ്രായ ബൈബിളും സുചിപ്പിക്കുന്നു. കുടാതെ യേശു ഒരു എബ്രായനായതിനാൽ ദൈവനാമം ഉപയോഗിച്ചിരുന്നു. കാരണം യേശു യെശയ്യാപ്രവചനം ആലയത്തിലെ ചുരുളുകളിൽ നിന്ന് ഉറക്കെ വായിച്ച ഭാഗങ്ങളിലും,സാത്താനോട് സംസാരിച്ചതായി സുവിശേഷങ്ങളിൽ പറയുന്ന ഭാഗങ്ങളിലും യഹോവ(യ് ഹ് വ് ഹ്) എന്ന പിതാവിന്റെ നാമം ഉണ്ടായിരുന്നു. കൂടാതെ അവൻ അന്നത്തെ മതനേതാക്കന്മരുടെ പഠിപ്പിക്കലുകളെ വിമർശിച്ചു. പിതാവിന്റെ നാമം ഉപയോഗിക്കേണ്ടതിന്റെ പ്രാധാന്യം "സ്വർഗ്ഗസ്ഥനായ ഞങ്ങളുടെ പിതാവേ; അങ്ങയുടെ നാമം വിശുദ്ധികരിക്കേണമേ" എന്ന മാതൃകാ പ്രാർത്ഥനയാൽ അർത്ഥമാക്കുന്നു എന്ന് കരുതാം. കൂടാതെ യോഹന്നാൻ 17:26-ൽ "ഞാൻ നിന്റെ നാമം അവർക്കും വെളിപ്പെടുത്തിയിരിക്കുന്നു; ഇനിയും വെളിപ്പെടുത്തും" എന്ന് യേശു പിതാവിനോട് പ്രാർത്ഥിക്കുമ്പോൾ പറയുകയുണ്ടായി. വെളിപ്പാട് പുസ്റ്റ്കത്തിൽ "ഹല്ലെല്ല്യുയ" എന്ന ഹീബ്രു പദത്തിന്റെ അർത്ഥം "യാഹിനെ[യഹോവയെ] സ്തുതിക്കുക" എന്നാണ്. സംഭാഷണങ്ങളിൽ ദൈവനാമം ഉപയോഗിക്കുന്നത് ചില യഹുദ നേതാക്കന്മാർ ദൈവദുഷണമായി കണക്കാക്കുന്ന രീതി ക്രി.ശേ ഒന്നാം നുറ്റാണ്ടിന്റെ മദ്ധ്യത്തിൽ തുടക്കപെട്ടു. പുതിയ നിയമത്തിലെ ലഭ്യമായ കൈയെഴുത്തു പ്രതികളിൽ ദൈവനാമം കാണപ്പെടാത്ത് അതുകൊണ്ടാണെന്ന് കരുതപ്പെടുന്നു. ഭുരിപക്ഷം ആദിമ ക്രിസ്ത്യാനികളും യെഹുദരായിരുന്നതിനാൽ അവരെ ക്രിസ്ത്യാനിത്വത്തിലേക്ക് ആകർഷിക്കുന്നതിന് ദൈവനാമത്തിന്റെ ഉച്ചാരണം തടസ്സമിടാതിരിക്കാനും ഇത് സഹായകമായെന്ന് കരുതുന്നു.

യഹോവയുടെ സാക്ഷികൾ പിതാവായ ദൈവത്തിന്റെ യഹോവ എന്ന നാമത്തിന്—അല്ലെങ്കിൽ മറ്റുഭാഷകളിൽ തത്തുല്യമായ ഉച്ചാരണത്തിന്—പ്രാധാന്യം കൊടുക്കുകയും അവനെ മാത്രം സർവ്വശക്തനായ് വിശ്വസിക്കുകയും ആരാധിക്കുകയും ചെയ്യുന്നു.യേശു ദൈവത്തിന്റെ പുത്രനാണെന്നും അവൻ ദൈവത്തിനും മനുഷ്യർക്കും ഇടയിൽ മധ്യസ്ഥനാണെന്നും യഹോവയുടെ സാക്ഷികൾ വിശ്വസിക്കുന്നു. യേശു ഭൂമിയിലായിരുന്നപ്പൊഴും മറ്റും അവൻ ദൈവത്തോട് പ്രാർഥിച്ചതായി ബൈബിളിൽ പറയുന്നു. ദൈവത്തിനെ ആദ്യ സൃഷ്ടിയാണ് യേശു, അവൻ ദൈവമല്ല, എന്നവർ വിശ്വസിക്കുന്നു.യേശു എന്ന പേരിന്റെ അർത്ഥം "യഹോവ രക്ഷയാകുന്നു" എന്ന് അവർ ചൂണ്ടികാട്ടുന്നു. പല ക്രൈസ്തവ സഭകളും ബൈബിളിൽ ദൈവ നാമത്തിനു പകരം "കർത്താവ്", "ദൈവം" , "പിതാവ്" എന്നിങ്ങനെയുള്ള സ്ഥാനപ്പേരുകൾ ഉപയോഗിക്കുന്നതിനാൽ യേശുവും, യഹോവയും, പരിശുദ്ധാത്മാവും ഒന്നാണ് എന്ന് തെറ്റിദ്ധരിക്കാൻ കാരണമായി എന്നും ഇവർ കരുതുന്നു.

റോമൻ കത്തോലിക്കരുടെയും മറ്റ് ചിലരുടെയും വാദമനുസരിച്ച് ദൈവനാമം എങ്ങനെ ഉച്ചരിക്കണമെന്നറിയാത്തതിനാൽ പകരം ദൈവം എന്ന് ഉപയോഗിക്കുന്നതാവും ഉചിതം എന്ന് പറയുന്നു.കൂടാതെ,"ദൈവനാമം വൃഥാ എടുക്കരുത്" എന്ന് ബൈബിളിലുള്ളതിനാൽ അത് ദൈവം എന്ന് എഴുതുന്നതാവും നല്ലത് എന്ന് അവർ കരുതുന്നു. യഹോവ എന്ന ദൈവനാമം ഉച്ചരിക്കുന്ന സ്വഭാവം ഈയിടെ കാണപ്പെടുന്നതിനാൽ അത് ആരാധനയിൽ ഉപയോഗിക്കാൻ പാടില്ലെന്ന് വത്തിക്കാൻ ഈയിടെ നടത്തിയ പ്രസ്താവന വളരെ വിമർശനങ്ങൾ പിടിച്ചു പറ്റിയിരുന്നു.

"യേശു" എന്ന ദൈവപുത്രന്റെ നാമത്തിന്റെ മൂല എബ്രായ ഭാഷയിലുള്ള യഥാർത്ഥ ഉച്ചാരണം അറിയില്ലെങ്കിലും അതിനു പകരമായി പല ഭാഷകളിൽ മറ്റ് നാമങ്ങൾ ഉപയോഗിക്കുന്ന സ്ഥിതിക്ക് , "യഹോവ" എന്ന പിതാവായ ദൈവനാമവും സമാനമായി ഉപയോഗിക്കണമെന്ന് ചിലർ വാദിക്കുന്നു. ഒരു നാമത്തിന്റെ ഉച്ചാരണത്തെക്കാളുപരിയായി, ആ നാമത്താൽ അറിയപ്പെടുന്ന വ്യക്തിയെ തിരിച്ചറിയിക്കുന്നതാണ് പ്രധാനമെന്ന് അവർ കരുതുന്നു. കൂടാതെ "ഞാൻ യഹോവ അതു തന്നെ എന്റെ നാമം" എന്ന് ദൈവം മോശയ്ക്ക് വെളിപ്പെടുത്തിയതിനാലും, "യഹോവ എന്ന നാമം വിളിച്ചപേക്ഷിക്കുന്ന ഏവനും രക്ഷിക്കപ്പെടും" എന്ന് യോവേൽ പ്രവാചകന്റെ പുസ്തകത്തിൽ കാണപ്പെടുന്നതിനാലും രക്ഷിക്കപ്പെടാൻ ദൈവനാമം ഉപയോഗിക്കേണ്ടതാവശ്യമാണെന്നും ഇവർ പറയുന്നു. പുതിയനിയമത്തിന്റെ ലഭ്യമായ മൂല ഗ്രീക്കു പ്രതികളിൽ യഹോവ എന്നതിനു പകരം "ദൈവം" എന്ന് ഉപയോഗിച്ചിരിക്കുന്നു എന്നതിനു പുറമെ, യഹോവ എന്ന പിതാവിന്റെ നാമം ഏതാണ്ട് 7000 പ്രാവശ്യം ഉള്ളപ്പോൾ യേശു എന്ന നാമം 500-ൽ പരം മാത്രമേ ഉള്ളു എന്നത് പരമ്പരാഗത ത്രിത്വ വിശ്വാസത്തിന് ആശയക്കുഴപ്പം ഉണ്ടാക്കും എന്ന ചിന്തയായിരിക്കാം പിൽകാല ക്രിസ്തീയ വിവർത്തകർ ദൈവനാമം ഉപയോഗിക്കാത്തതെന്ന് യഹോവയുടെ സാക്ഷികൾ അഭിപ്രായപെടുന്നു.

മലയാളത്തിലെ ഒട്ടുമിക്ക ബൈബിളുകളിലും 'യഹോവ' എന്ന ദൈവനാമം ചില വാക്യങ്ങളിലെങ്കിലും ഉപയോഗിക്കുന്നു. ബൈബിൾ സൊസൈറ്റി ഓഫ് ഇന്ത്യായുടെ സത്യവേദപുസ്തകമെന്ന ബൈബിൾ പരിഭാഷയുടെ പഴയനിയമത്തിൽ മാത്രം യഹോവ എന്ന പദം പിതാവിനെ നാമത്തെ കുറിക്കുന്നിടങ്ങളിൽ ഉപയോഗിക്കുന്നുണ്ട്. ചില മലയാളം ബൈബിളിൽ പുതിയനിയമത്തിലെ എബ്രായ ഉദ്ധരണികൾ വരുന്നിടത്ത് 'യഹോവ' എന്ന ദൈവനാമം ഉപയോഗിച്ചിരിക്കുന്നു. ഉദാഹരണത്തിനു മത്തായി:4:10 ചില ബൈബിളിൽ ഇങ്ങനെ വായിക്കുന്നു."യേശു സാത്താനോട്:സാത്താനേ,ദൂരെ പോകൂ!'നിന്റെ ദൈവമായ യഹോവയെയാണ് നീ ആരാധിക്കേണ്ടത്;അവനെ മാത്രമേ സേവിക്കാവൂ എന്ന് എഴുതിയിരിക്കുന്നു' എന്നു പറഞ്ഞു." യഹോവയുടെ സാക്ഷികളുടെ പുതിയ ലോക ഭാഷാന്തരം ബൈബിളിന്റെ പഴയനിയമത്തിനു പുറമേ പുതിയനിയമത്തിൽ 273 പ്രാവശ്യം യഹോവ എന്ന ദൈവനാമം കാണാം.

മലയാളത്തിലെ കത്തോലിക്കാ ബൈബിളിൽ(പി.ഓ.സി പ്രസിദ്ധീകരണം) യഹോവ എന്ന ദൈവനാമം ഒരിടത്തും കാണുന്നില്ല.പകരം "കർത്താവ്" എന്നോ "ദൈവം" എന്നോ ഉള്ള സ്ഥാനപേരാണ് ഉപയോഗിച്ചിരിക്കുന്നതെങ്കിലും, "യഹോവ"(അല്ലെങ്കിൽ "യാഹ്‌വെ") യുമായി ബന്ധപ്പെട്ട ചില പരാമർശങ്ങൾ (അടിക്കുറിപ്പുകളിലും സ്ഥലനാമങ്ങളിലും) കാണാം.

പല ബൈബിൾ പരിഭാഷകളിലും യഹോവ എന്ന നാമത്തിനു പകരം കർത്താവെന്നോ ദൈവമെന്നോ ഉപയോഗിച്ചിരിക്കുന്നത് വായനാക്കാർക്ക് വാക്യം മനസ്സിലാക്കുന്നത് ബുദ്ധിമുട്ടാക്കിയിട്ടുണ്ട്. ഉദാഹരണത്തിന് സങ്കീർത്തനം 110:3-ൽ ദാവിദ് എഴുതിയത് മലയാളം കത്തോലിക്ക ബൈബിളിൽ ഇപ്രകാരം വായിക്കുന്നു.

ഇവിടെ കർത്താവ് എന്ന സർവ്വനാമം രണ്ട് വ്യക്തികളെ കുറിക്കാൻ ഉപയോഗിച്ചിരിക്കുന്നു. എന്നാൽ സത്യവേദപുസ്തകത്തിലെ പരിഭാഷ ഈ ആശയകുഴപ്പം ആദ്യത്തെ കർത്താവ് 'യഹോവ' എന്ന നാമം നിലനിർത്തികൊണ്ട് മാറ്റിയിട്ടുണ്ട്. അത് ഇപ്രകാരം വായിക്കുന്നു,

ഇവിടെ ദാവിദ് യേശുവിനെയാണ് വാസ്തവത്തിൽ "എന്റെ കർത്താവ്" എന്ന് പ്രാവചനീകമായി ഉദ്ധരിച്ചതെന്ന് പുതിയനിയമത്തിൽ എടുത്തുപറയുന്നുണ്ട്. 

വില്യം റോബെർട്ട് സ്മിത്ത് തന്റെ ബൈബിൾ നിഘണ്ടുവിൽ ഇപ്രകാരം ഉപസംഗ്രഹിച്ചു:"ദൈവ നാമത്തിന്റെ ഉച്ചാരണം എന്തുതന്നെയായിരുന്നാലും യഹോവതന്നെയാണോ എന്നതിൽ ഒരു ചെറിയ സംശയം നിലനിൽക്കും." എന്നിരുന്നാലും തന്റെ നിഘണ്ടുവിൽ ഹിബ്രുനാമങ്ങൾ പരിഭാഷപ്പെടുത്തിയപ്പോൾ അദ്ദേഹം യഹോവ എന്ന നാമം തന്നെ ഉപയോഗിക്കുകയുണ്ടായി.ഈ മാതൃക പല ആധുനിക പ്രസിദ്ധീകരണങ്ങളും അനുകരിക്കുന്നു.




</doc>
<doc id="160067" url="https://ml.wikipedia.org/wiki?curid=160067" title="അന്യാപദേശം">
അന്യാപദേശം

ഒരു അർഥാലങ്കാരമാണ് അന്യാപദേശം (ഇംഗ്ലീഷ്:Allegory). അപ്രസ്തുത പ്രശംസയുടെ വകഭേദമാണ് ഇത്. ഉപമേയം പറയാത്തതാണ് അന്യാപദേശം (ഉപമേയസ്യാനുക്താവന്യാപദേശഃ). സ്വന്തരൂപത്തെ ആച്ഛാദനം ചെയ്യുക, പ്രച്ഛന്നവേഷം ധരിക്കുക, യാഥാർഥ്യം മറച്ചുവച്ച് വേറൊന്ന് പ്രകടിപ്പിക്കുക, ഇല്ലാത്തത് നടിക്കുക എന്നെല്ലാമാണ് "അപദേശ" ശബ്ദത്തിന്റെ അർഥം. ഒരു സാഹിത്യ പ്രസ്ഥാനമെന്ന നിലയിൽ, പ്രകൃതാർഥസൂചനയ്ക്കുവേണ്ടി അപ്രകൃതമായ മറ്റൊന്നു പറഞ്ഞാൽ അത് അന്യാപദേശമായിത്തീരുന്നു. ഒന്ന് പറയുകയും അതിൽനിന്ന് വേറൊന്ന് മനസ്സിലാക്കുകയും ചെയ്യുന്ന രീതിയാണ് ഇതിന്റെ മുഖ്യസവിശേഷത. സാഹിത്യത്തിലെന്നപോലെ ചിത്രരചന മുതലായ കലകളിലും ഇത് പ്രാചീനകാലം മുതൽ സാരമായ സ്വാധീനം ചെലുത്തിവരുന്നു.

ഒരു സാഹിത്യരചനയിലോ കലാസൃഷ്ടിയിലോ അക്ഷരാർഥത്തിൽ പ്രത്യക്ഷത്തിൽ ലഭിക്കുന്ന വിവക്ഷയ്ക്കു സമാന്തരമായി കൂടുതൽ ഒരു പൊരുൾ കൂടി ബോധപൂർവം ഉൾക്കൊള്ളിക്കുന്ന രീതിക്ക് പാശ്ചാത്യലോകത്തിൽ വളരെ പഴക്കമുണ്ട്. ഈസോപ്പിന്റെ കഥകൾ തുടങ്ങി ജന്തുകഥാപാത്രങ്ങളെക്കൊണ്ട് നിറഞ്ഞ പ്രാചീനാഖ്യാനങ്ങളാണ് യൂറോപ്യൻ കഥാസാഹിത്യത്തിലെ ആദ്യത്തെ അന്യാപദേശങ്ങൾ. എന്നാൽ ഇതിനു മുമ്പ് ബൈബിളിൽ പഴയതും പുതിയതുമായ നിയമങ്ങളിൽ പ്രതീകഭംഗിയോടുകൂടിയുള്ള പല പരാമർശങ്ങളും ഉപാഖ്യാനങ്ങളും കാണാനുണ്ട്. 80-ആം സങ്കീർത്തനത്തിൽ വർണിച്ചിരിക്കുന്ന മുന്തിരിവള്ളിയുടെ കഥ ഇസ്രയേലിന്റെ തദാനീന്തന സ്ഥിതിയെ പരഭാഗഭംഗിയോടുകൂടി അനുവാചക ഹൃദയങ്ങളിൽ ശക്തിയായി മുദ്രണം ചെയ്യുന്നു. കുഞ്ഞാടുകളേയും മറ്റും പറ്റിയുള്ള സൂചനകളോടുകൂടി യേശു നടത്തുന്ന ഉദ്ബോധനങ്ങളിലെ പല ഉപകഥകളും, അപ്പോസ്തലനായ പൌലോസ് റോമർക്കും കൊരിന്ത്യർക്കും എഫേസ്യർക്കും ഫിലിപ്പിയർക്കും കൊലോസ്സ്യർക്കും തെസ്സലോനീക്യർക്കും തിമോഥെയോസിനും തീത്തോസിനും ഫിലേമോന്നും എഴുതിയ ലേഖനങ്ങളിലെ നിരവധി പരാമർശങ്ങളും പ്രതീകഭംഗി മുറ്റിനില്ക്കുന്ന ഉത്തമ സാഹിത്യ സൃഷ്ടികളാണ്. അധ്യാത്മികമായ അർഥാവിഷ്കരണങ്ങൾക്ക് അതിസമർഥമായ അന്യാപദേശങ്ങളാണ് ബൈബിളിൽ ഉടനീളം ഉള്ളതെന്ന് തോമസ് അക്വിനാസ് (1225-74) എന്ന ദൈവശാസ്ത്രപണ്ഡിതൻ രേഖപ്പെടുത്തിയിട്ടുണ്ട്. ജറുസലം അങ്ങനെയാണ് ചരിത്രപരമായി ഒരു വിശുദ്ധനഗരത്തേയും, പ്രതീകാത്മകമായി ക്രൈസ്തവ സഭയേയും, ധാർമികാർഥത്തിൽ ആത്മാവിനെയും, ഇവയെല്ലാം കൂടി ചേർന്ന് വിജയലാളിതമായ ക്രൈസ്തവ വിശ്വാസത്തെയും പ്രതിനിധാനം ചെയ്യുന്നതെന്ന് അദ്ദേഹം പറയുന്നു. ഒരു അന്യാപദേശമല്ലെങ്കിലും ദാന്തേ അലിഗരി(1265-1321)യുടെ ദിവ്യനാടകം (Divine Comedy) ഈ വ്യാഖ്യാനവിവൃതിയെ സമ്പൂർണമായി അംഗീകരിച്ചിട്ടുണ്ട്.

പ്രാചീന ഗ്രീസിൽ ഹോമറിന്റെയും ഹെസിയോദിന്റെയും ഇതിഹാസ കാവ്യങ്ങളിലെ പല ഭാഗങ്ങൾക്കും അന്യാപദേശപ്രധാനമായ അർഥചമല്കാരങ്ങൾ നല്കി വ്യാഖ്യാനിക്കാൻ പല പണ്ഡിതൻമാരും അക്കാലം മുതൽ ശ്രമിച്ചുവരുന്നുണ്ട്. പ്ലേറ്റോ, സെനേക്കോ തുടങ്ങിയ ദാർശനികൻമാർ ഈ ശ്രമങ്ങളെ അന്നുതന്നെ നിരാകരിക്കുകയാണ് ചെയ്തത് (എന്നാൽ പ്ലേറ്റോ തന്നെ തന്റെ റിപ്പബ്ലിക്കിൽ ഒരു ഗുഹയെപ്പറ്റി നടത്തുന്ന പരാമർശം ഒരു അന്യാപദേശമാണ്). ഓവിഡ് (ബി.സി. 43 - എ.ഡി. 17), വെർജിൽ (ബി.സി. 70-19), പ്ലൂട്ടാർക് (എ.ഡി. 48-120) തുടങ്ങിയ പ്രാചീന ലത്തീൻ കവികളും സാഹിത്യകാരൻമാരും പല "ബിംബങ്ങളും സ്വീകരിച്ച് അർഥചമല്കാരം വരുത്തിയിട്ടുള്ളവരാണ്."

ഇംഗ്ലീഷ് സാഹിത്യം സ്വതന്ത്രവ്യക്തിത്വത്തോടുകൂടി ഉരുത്തിരിയാൻ തുടങ്ങിയകാലം മുതൽ നിഗീര്യാധ്യവസായ പ്രസ്ഥാനത്തിന് നല്ല സ്വാധീനത സാഹിത്യസൃഷ്ടികളിൽ ചെലുത്താൻ കഴിഞ്ഞു. ഇക്കൂട്ടത്തിൽ ആദ്യം എടുത്തു പറയേണ്ട കൃതി എഡ്മൺഡ് സ്പെൻസറുടെ (1552-99) ഫേയ്റീ ക്വീൻ (Faerie Queene) ആണ്. പ്രഭുക്കൻമാരാലും സാമന്തൻമാരാലും പരിസേവിതയായി ഇതിൽ വർണിക്കപ്പെടുന്ന ഗ്ലോറിയാന എന്ന വനമോഹിനി ഒന്നാം എലിസബത്ത് രാജ്ഞിയല്ലാതെ മറ്റാരുമല്ല. സ്പെൻസറുടെ സമകാലികനായ ഫ്രാൻസിസ്ബേക്കന്റെ (1561-1626) വിജ്ഞാന വികസന (Advancement of Learning)ത്തിലും ധാരാളം പ്രതീകങ്ങൾ ഉപയോഗപ്പെടുത്തിയിരിക്കുന്നതായി കാണാം. ക്രൈസ്തവ ധർമശാസ്ത്രങ്ങളുടെ ഏറ്റവും ഉദാത്തമായ അക്കാലത്തെ ആവിഷ്കരണം ജോൺ ബന്യന്റെ (1628-88) തീർഥാടക പുരോഗതി (Pilgrim's Progress) എന്ന അന്യാപദേശത്തിലാണ്.

തൊട്ടടുത്ത തലമുറയിൽ ജോൺ ഡ്രൈഡന്റെ (1631-1700) അബ്ശാലോമും അഹിതോപ്പലും എന്ന കാവ്യം ഈ പ്രസ്ഥാനത്തിൽ മുഴച്ചുനില്ക്കുന്നു. ഒരു ബൈബിൾ കഥയെ പശ്ചാത്തലമായി സ്വീകരിച്ചുകൊണ്ട് ഡ്രൈഡൻ അക്കാലത്തെ രാഷ്ട്രീയോപജാപങ്ങളെ നിശിതമായി അപഹസിക്കുകയാണ് ഇതിൽ ചെയ്യുന്നത്. മതത്തെയും മാനുഷിക ദൌർബല്യങ്ങളെയും പരിഹാസരസത്തോടുകൂടി വിവരിക്കുന്ന അദ്ദേഹത്തിന്റെ മറ്റു രണ്ട് അന്യാപദേശകൃതികളാണ് മക്ഫ്ലെക്നോ (Mac Flecknoe), മാൻപേടയും പുള്ളിപ്പുലിയും (The Hint and the Panther) എന്നിവ.

ഇംഗ്ലീഷ് സാഹിത്യത്തിലെ ഒന്നാമത്തെ രാഷ്ട്രീയ അപഹാസകൃതിയായി നിലനില്ക്കുന്ന ഡീൻ (ജൊനാഥൻ) സ്വിഫ്റ്റി (1666-1745)ന്റെ ഗള്ളിവറുടെ സഞ്ചാരകഥകൾക്കുള്ള സ്ഥാനം കാലത്തിന് ഇന്നുവരെ കുറയ്ക്കാൻ കഴിഞ്ഞിട്ടില്ല. അത്യുത്തമമായ ഒരു ബാലസാഹിത്യകൃതിയെന്നതുപോലെ തന്നെ സമകാലികരാഷ്ട്രീയസംഭവങ്ങളെ സകല ആവരണങ്ങളും മാറ്റി പ്രദർശിപ്പിച്ചുകൊണ്ടുള്ള ഒരു അന്യാപദേശാഖ്യാനം എന്ന നിലയിലും അതിന്റെ ശാശ്വത മൂല്യം സാർവത്രികമായി അംഗീകരിക്കപ്പെട്ടിട്ടുണ്ട്. ഇതുപോലെ തന്നെ, അദ്ദേഹത്തിന്റെ വെള്ളത്തൊട്ടിയുടെ കഥ(The Tale of a Tub)യും പ്രതീകഭംഗികലർന്ന ഒരു ആക്ഷേപഹാസ്യകൃതിയാണ്; ഇതിൽ ഇരയായിരിക്കുന്നതു മതകലഹങ്ങളാണെന്ന വ്യത്യാസമേ ഉള്ളു.

ഷെല്ലിയുടെ ബന്ധനമുക്തനായ പ്രൊമിഥിയൂസ് (Prometheus), ലൂയി കരോളി(1832-98)ന്റെ അത്ഭുതലോകത്തിലെ ആലീസ് (Alice in Wonderland) തുടങ്ങിയവയും പ്രത്യക്ഷാർഥത്തിനു പുറമേ പല ആന്തരികവിവക്ഷകളും ഉൾക്കൊള്ളുന്ന ഉത്തമകൃതികളെന്ന സ്ഥാനത്തിന് അർഹങ്ങളാണ്.

ആധുനികപാശ്ചാത്യസാഹിത്യങ്ങളിൽ അന്യാപദേശത്തിന്റെ അതിപ്രസരം ക്രമേണ മങ്ങിവരുന്നതായാണ് കാണുന്നത്. എന്നാൽ ഫ്രാൻസ് കാഫ്ക(1886-1924)യുടെ ചെറുകഥകളിലും നോവലുകളിലും പ്രതീകാത്മകമായ പ്രതിപാദനങ്ങൾ സുലഭമാണ്. സി.എസ്. ല്യൂവിസ് രചിച്ച തീർഥാടകന്റെ പശ്ചാദ്ഗമനം (Pilgrim's Regress) ബന്യന്റെ അന്യാപദേശത്തിന്റെ ഒരു ബദൽ രചനയാണെന്ന് പേരുകൊണ്ടു തന്നെ വ്യക്തമാകുന്നു. ആധുനിക യൂറോപ്യൻ സാഹിത്യത്തിലെ ഏറ്റവും ശക്തമായ രാഷ്ട്രീയാപഹാസകൃതി എന്ന പദവിക്ക് അർഹമായിരിക്കുന്നത് ജോർജ് ഓർവലിന്റെ (1903-50) ആനിമൽ ഫാം (Animal Farm) എന്ന അന്യാപദേശാഖ്യാനമാണ്.

പാശ്ചാത്യലോകത്തിലെന്നതുപോലെ അന്യോക്തിപ്രധാനമായ സാഹിത്യസൃഷ്ടി പ്രാചീനഭാരതത്തിൽ ഉണ്ടായിരുന്നുവോ എന്ന കാര്യം സംശയാസ്പദമാണ്. ഒന്നാം നൂറ്റാണ്ടിനടുത്ത് ജീവിച്ചിരുന്നതായി സാഹിത്യചരിത്രകാരൻമാർ കരുതുന്ന അശ്വഘോഷൻ ഈ സങ്കേതവുമായി പരിചിതനായിരുന്നുവെന്ന് വിചാരിക്കാൻ ചില ന്യായങ്ങൾ ഉന്നയിക്കപ്പെടാറുണ്ടെങ്കിലും ഇദ്ദേഹം ഇത് ബോധപൂർവം ഉപയോഗിച്ചുവെന്നതിന് ഇതുവരെ തെളിവൊന്നും കിട്ടിയിട്ടില്ല. ഇദ്ദേഹത്തിന്റെ ബുദ്ധചരിതത്തിലും, സൌന്ദരനന്ദത്തിലും ശാരീപുത്ര പ്രകരണത്തിലും അങ്ങിങ്ങായി ചില പ്രതീകഭംഗികൾ ഒളിവീശുന്നുണ്ടെന്നേ പറഞ്ഞുകൂടു. എ.ഡി. 6-ആം നൂറ്റാണ്ടിനു മുമ്പുണ്ടായ പഞ്ചതന്ത്രം, ഈസോപ്പിന്റെ കഥകളിൽ എന്നപോലെ പക്ഷിമൃഗാദികളെ കഥാപാത്രങ്ങളാക്കുന്നുണ്ടെങ്കിലും ശരിക്ക് ഒരു അന്യാപദേശമെന്ന പദവിക്ക് അർഹമല്ല. "മിത്രഭേദം"
"മിത്രപ്രാപ്തി", "സന്ധിവിഗ്രഹം", "ലബ്ധനാശം", "അപരീക്ഷിതകാരിത്വം" എന്നീ പേരുകളോടുകൂടിയ അഞ്ചു ഖണ്ഡങ്ങളായി തിരിച്ചിരിക്കുന്ന ഈ കഥാസമാഹാരം ചില ലോകതത്ത്വങ്ങളെ ഉദാഹരിക്കാനായി ഏതാനും ജന്തുകഥകളെ സരസമായി അവതരിപ്പിക്കുകയാണ് ചെയ്യുന്നത്.

എ.ഡി. 11-ആം നൂറ്റാണ്ടിന്റെ ഉത്തരാർധത്തിൽ ജീവിച്ചിരുന്ന കൃഷ്ണമിശ്രൻ എന്ന കവിയുടെ പ്രബോധചന്ദ്രോദയം നാടകമാണ് അന്യാപദേശരീതിയിൽ സംസ്കൃതത്തിൽ ഉണ്ടായിട്ടുള്ള ആദ്യത്തെ സാഹിത്യസൃഷ്ടി. ആറങ്കങ്ങളുള്ള ഈ നാടകത്തിലെ കഥാപാത്രങ്ങൾ മനസ്സ്; പ്രവൃത്തി, നിവൃത്തി, മോഹം, വിവേകം, കാമം, രതി, ക്രോധം, ഹിംസ, അഹങ്കാരം, ദംഭം, ലോഭം, തൃഷ്ണ, മിഥ്യാദൃഷ്ടി, മതി, ധർമം, കരുണ, മൈത്രി, ശാന്തി, ശ്രദ്ധ, ക്ഷമ, സന്തോഷം, വസ്തു, വിചാരം, ഭക്തി തുടങ്ങിയ അമൂർത്ത സത്തകളാണ്. ശരിക്കു പറഞ്ഞാൽ ഇത് അന്യാപദേശത്തിന്റെ നിർവചനത്തിൽപെടുകയില്ല. മനുഷ്യമനോവൃത്തികൾക്ക് പ്രതീകാത്മകമായ പുരുഷാകാരം നല്കി, യഥാർഥജ്ഞാനം ഉദിക്കേണ്ട വഴികളെ തത്ത്വചിന്താപ്രധാനമായി ആവിഷ്കരിക്കാനുള്ള ഒരുശ്രമമാണ് ഇവിടെ നടന്നിട്ടുള്ളത് (കുമാരനാശാൻ ഈ കൃതി മലയാളത്തിലേക്ക് വിവർത്തനം ചെയ്തിട്ടുണ്ട്).

പരമാനന്ദ ദാസസേന കവികർണപൂരൻ രചിച്ച (16-ആം നൂറ്റാണ്ട്) ചൈതന്യചന്ദ്രോദയം, യശോപാലൻ എന്ന കവി(13-ആം നൂറ്റാണ്ട്)യുടെ മോഹപരാജയം എന്നിങ്ങനെ അന്യാപദേശപരമായ മറ്റു ചില സംസ്കൃത നാടകങ്ങളെപ്പറ്റിയും സാഹിത്യചരിത്രകാരൻമാർ പ്രസ്താവിക്കുന്നുണ്ടെങ്കിലും ഇവയ്ക്കൊന്നും സഹൃദയരുടെ ഇടയിൽ പ്രചാരമോ അവരുടെ അംഗീകാരമോ നേടാൻ കഴിഞ്ഞിട്ടില്ല. ഈ പ്രസ്ഥാനത്തിലുൾപ്പെടുത്താവുന്ന സങ്കല്പ സൂര്യോദയം, യതിരാജവിജയം അല്ലെങ്കിൽ വേദാന്തവിലാസം എന്നീ നാടകങ്ങൾ യഥാക്രമം ദാക്ഷിണാത്യൻമാരായ വെങ്കടനാഥവേദാന്തദേശിക കവി താർക്കിക സിംഹനും വരദാചാര്യനും എഴുതിയവയാണ്. ഇവ രാമാനുജ സിദ്ധാന്തങ്ങളെ പ്രചരിപ്പിക്കാൻ ഉദ്ദേശിച്ചുകൊണ്ട് എഴുതിയവയാണെന്നാണ് കാണുന്നത്.

സംസ്കൃതത്തിൽ അന്യാപദേശ കാവ്യങ്ങളും അത്ര വിരളമല്ല. അന്യാപദേശശതകം എന്ന പേരിൽ നീലകണ്ഠദീക്ഷിതരും (17-ആം നൂറ്റാണ്ട്) 18-ആം നൂറ്റാണ്ടിൽ ജീവിച്ചിരുന്ന മിഥിലയിലെ മധുസൂദനനും അൽമോറയിലെ ആലങ്കാരികനായ വിശ്വേശ്വരനും കാവ്യങ്ങൾ എഴുതിയിട്ടുണ്ട്. ഇവയിൽ ഏറ്റവും പ്രചാരമുള്ളത് ദീക്ഷിതരുടെ കൃതിയാണ്. രുദ്രനാരായണവാചസ്പതിയുടെ ഭാവവിലാസം, ദക്ഷിണാമൂർത്തിയുടെ ലോകോക്തിമുക്താവലി, നാഗരാജന്റെ ഭാവശതകം, കുസുമദേവന്റെ ദൃഷ്ടാന്തകലികാശതകം, ഗുവാനിയുടെ ഉപദേശശതകം തുടങ്ങിയ കൃതികളേയും ഈ പ്രസ്ഥാനത്തിൽ ഉൾപ്പെടുത്താം. ഇവയുടെ കർത്താക്കൻമാരുടെ ജീവിതത്തെയോ മറ്റു കൃതികളേയോപറ്റി വിശ്വാസയോഗ്യമായ വിവരങ്ങളൊന്നും ഇല്ലെന്നുള്ളതും ഈ കൃതികളുടെ രചനാഭംഗി പരിമിതമാണെന്നുള്ളതും എടുത്തുപറയേണ്ട വസ്തുതകളാണ്.

നീലകണ്ഠദീക്ഷിതർ എഴുതിയ അന്യാപദേശശതകത്തിന്റെ വിവർത്തനങ്ങളും വ്യാഖ്യാനങ്ങളുമായി പല കൃതികളും ഈ പ്രസ്ഥാനത്തിൽ കേരളീയർ രചിച്ചിട്ടുണ്ട്. അതിന് പുറമേ, കേരളീയകവികളുടെ വകയായി സംസ്കൃതത്തിലും മലയാളത്തിലും പല മൌലികകൃതികളും ഉണ്ടായിട്ടുണ്ട്; ഇവയുടെ പേരുകളും അന്യാപദേശശതകം, അന്യാപദേശമാല എന്നു തുടങ്ങിയവതന്നെ. ദീക്ഷിതരുടെ അന്യാപദേശശതകത്തിന് കേരളത്തിൽ ആദ്യമായുണ്ടായ സമഗ്രവും വിമർശനപരവും ആയ വ്യാഖ്യാനം സ്വാതിതിരുനാൾ രാമവർമ മഹാരാജാവിന്റെതാണ് (1813-47). ഓരോ പദ്യത്തിനും പ്രത്യേകം അവതാരികകൾ എഴുതിയിട്ടുള്ള സർവംകഷമായ ഒരു സംസ്കൃത വ്യാഖ്യാനമാണിത്. ശ്രീമൂലം തിരുനാൾ രാമവർമയുടെ പിതാവായ ചങ്ങനാശേരി ലക്ഷ്മീപുരത്ത് രാജരാജവർമ കോയിത്തമ്പുരാനും (1825-59) ഇതിലെ നാല്പതോളം ശ്ലോകങ്ങൾക്ക് സംസ്കൃതത്തിൽ വ്യാഖ്യാനം രചിച്ചിട്ടുണ്ട്.

അന്യാപദേശശതകത്തിന് മലയാളത്തിലുള്ള ഏറ്റവും പ്രസിദ്ധമായ തർജുമ കേരളവർമ വലിയ കോയിത്തമ്പുരാന്റേ(1845-1914)താണ്. ഇലത്തൂർ രാമസ്വാമി ശാസ്ത്രികൾ (1824-87) എന്ന പണ്ഡിതൻ അന്യാപദേശദ്വാസപ്തതി എന്ന പേരിലും കടത്തനാട്ടു രവിവർമത്തമ്പുരാൻ (1872-1914) അന്യാപദേശം എന്ന പേരിലും ഈ പ്രസ്ഥാനത്തിൽ ഓരോ മൌലിക സംസ്കൃത കാവ്യങ്ങൾ രചിച്ചിട്ടുണ്ട്. കൊടുങ്ങല്ലൂർ കൊച്ചുണ്ണിത്തമ്പുരാൻ (1858-1926) എഴുതിയ അന്യാപദേശവും മാവേലിക്കര ഉദയവർമതമ്പുരാന്റെ (1844-1921) അന്യാപദേശശതകവും ഗ്രാമത്തിൽ രാമവർമ കോയിത്തമ്പുരാന്റെ (1853-1916) അന്യാപദേശമാലയും മലയാളത്തിന് ഈ ശാഖയിൽ ലഭിച്ചിട്ടുള്ള സ്വതന്ത്രകാവ്യങ്ങളാണ്. തനിക്കു കുറച്ചു തുക കടം തന്നിരുന്ന ധനികനായ ഒരു ഉത്തമർണൻ അത് തിരിച്ചു ചോദിച്ചപ്പോൾ ഗ്രാമത്തിൽ രാമവർമ കോയിത്തമ്പുരാൻ മറുപടിയായി നൽകിയ താഴെപറയുന്ന ശ്ലോകം ഇദ്ദേഹത്തിന്റെ അന്യാപദേശമാലയിൽ ഉള്ളതാണ്. 

ദീക്ഷിതരുടെ അന്യാപദേശശതകത്തിന്റെ രീതി ഗ്രഹിക്കുവാൻ അതിന് കേരളവർമ നൽകിയിരിക്കുന്ന ഒരു വിവർത്തനം നല്ലൊരു മാതൃകയാണ്.

20-ആം നൂറ്റാണ്ടിന്റെ രണ്ടാം ദശകം കഴിഞ്ഞതിനുശേഷം ഈ പ്രസ്ഥാനത്തിൽ മലയാളകവികളാരും കാര്യമായ താത്പര്യം പ്രദർശിപ്പിച്ചതായി കാണുന്നില്ല.

അന്യാപദേശം (Allegory) എന്നും പ്രതികാത്മകവാദം (Symbolism) എന്നും പറയുന്നതിന്റെ വിഭജനരേഖ ഏതാണ്ട് സുനിർവചിതമാണ്. അന്യാപദേശങ്ങൾ അപ്രകൃതമായ ഒന്നിനെ കൈക്കൊണ്ടുകൊണ്ട് പ്രകൃതമായ ഒന്നിനെ ഭംഗ്യന്തരേണ സമർഥിക്കാൻ ശ്രമിക്കുമ്പോൾ സാഹിത്യത്തിലെ - മറ്റു കലകളിലേയും - പ്രതീകാത്മക പ്രസ്ഥാനം കലാകാരനിലുള്ള അതീന്ദ്രിയ യാഥാർഥ്യത്തെ ഉദാത്തമായ ഭാവചിന്തകളിലൂടെ, രഹസ്യവാദപ്രസ്ഥാനത്തിന് സാഹോദര്യം വഹിക്കുന്ന ആവിഷ്കരണരീതിയിൽ, പ്രകാശിപ്പിക്കുന്നതിലാണ് ശ്രദ്ധ കേന്ദ്രീകരിക്കുന്നത്. 19-ആം നൂറ്റാണ്ടിന്റെ അവസാനത്തിൽ ഫ്രാൻസിൽ രൂപംകൊണ്ട സിംബോളിക് പ്രസ്ഥാനത്തിലെ കലാകാരൻമാർ എല്ലാവരും തന്നെ "കല കലയ്ക്കുവേണ്ടി" എന്ന വാദത്തിൽ മുറുകെപ്പിടിച്ചവരായിരുന്നു. കവിയുടെ "ആന്തരികസ്വപ്നം" (inner dream) അഭിവ്യഞ്ജിപ്പിക്കുന്ന അതിസൂക്ഷ്മമായ പ്രതീകങ്ങളാണ് ഇവരുടെ ആശയപ്രകാശനത്തിന് തുണ നിന്നിട്ടുള്ളത്. ആധ്യാത്മികവും മതപരവും ഐസ്വരവുമായ ഊന്നൽ തങ്ങളുടെ സൃഷ്ടികൾക്ക് നൽകാൻ ഇവർ ശ്രമിച്ചു. കവികളുടെ ഉള്ളിലും കവികളിലൂടെ മാത്രവും നിലനില്ക്കുന്ന പ്രപഞ്ചത്തെപ്പറ്റിയുള്ള അതിഭൌതിക സങ്കല്പത്തിന്റെ കാഹളവാദികളായ ഇവർ ആദർശവാദികളായ സൌന്ദര്യാരാധകരും അതീന്ദ്രിയ സാക്ഷാത്കാരങ്ങളിൽ മാത്രം സത്യം ദർശിക്കുന്നവരുമായിരുന്നു. "ഭാവനാദീപ്തമായ ആന്തരികാനുഭവത്തിന്റെ പ്രകാശത്തെ, അത് വ്യഞ്ജിപ്പിക്കാൻ നിപുണമായ പ്രതീകകേന്ദ്രത്തിൽ പ്രതിഫലിപ്പിച്ച് ഹൃദയംഗമമാക്കുന്ന" പ്രകാശനസരണിക്കാണ് സിംബലിസം, പ്രതീകാത്മകരീതി, ഛായാവാദം, പ്രതിരൂപാത്മകപ്രസ്ഥാനം എന്നൊക്കെ പേരുവീണിട്ടുള്ളതെന്ന് ജി.ശങ്കരക്കുറുപ്പ് പറയുന്നു.

എന്നാൽ, കഥാവസ്തുവോ സന്ദർഭമോ അറിയാവുന്ന ഒരാൾക്ക് അന്യാപദേശപരാമർശങ്ങൾ അനായാസമായി ഗ്രഹിക്കാൻ കഴിയുന്നു. മേലുദ്ധരിച്ച ഗ്രാമത്തിൽകോയിത്തമ്പുരാന്റെ പദ്യത്തിലെ തെങ്ങ് ഇദ്ദേഹത്തിന്റെ ഉത്തമർണന് പകരം നിൽക്കുന്നു. വളരെ ഔന്നത്യത്തിൽ നിൽക്കുന്ന ജനോപകാരപ്രദമായ ഈ വൃക്ഷം ഒരു ചെറുകാറ്റടിക്കുമ്പോൾ-തുച്ഛമായ ഒരു തുകയെക്കുറിച്ച് ഓർക്കുമ്പോൾ - ഉലയുന്നതിന്റെ പരിഹാസരസികതനിറഞ്ഞ സ്ഥിതിയെക്കുറിച്ച് ഈ അപ്രകൃതപരാമർശം നല്ല ഒരു ഭാഷ്യം ചമയ്ക്കുകയും ചെയ്യുന്നു.

ഭാരതീയ വേദോപനിഷത്തുകളിലെ പല സൂചനകളെയും അന്യാപദേശങ്ങളായും പ്രതീകങ്ങളായും വ്യാഖ്യാനിക്കാനുള്ള ഒരു പ്രവണത ആധുനികകാലത്ത് സാർവത്രികമായി കണ്ടുവരുന്നുണ്ട്. ചില നാടൻപാട്ടുകളിൽ കൂടി പ്രതീകാത്മകത്വം ദർശിക്കാനുള്ള ശ്രമത്തിന്റെ നല്ല ഒരു ഉദാഹരണമാണ്.

എന്ന ഗാനത്തിൽ "പാരത്രിക ജീവിതസുഖത്തിൽ വിശ്വാസമർപ്പിച്ച് ഈ ലോകത്തിൽ അതിനെ നോക്കിയും കണ്ണുനീരിൽ നനച്ചും കഴിയുന്ന അധ്യാത്മവാദിയായ ഏതോ കേരളീയന്റെ ഭാവന"യെ ദർശിക്കുന്ന വിമർശകന്റെ വീക്ഷണം. കുമാരനാശാന്റെ ജീവിതത്തിലെ നിർണായകമായ ചില ഘട്ടങ്ങളിൽ ഇദ്ദേഹം രചിച്ചിട്ടുള്ള വീണപൂവ്, ഒരു സിംഹപ്രസവം, ഗ്രാമവൃക്ഷത്തിലെ കുയിൽ തുടങ്ങിയ കവിതകൾ സിംബലിസത്തോടെന്നതിനെക്കാൾ അന്യാപദേശത്തോടാണ് അടുത്തുനിൽക്കുന്നത്.

ആശയങ്ങളെ വ്യക്തികളായി പ്രതിനിധാനം ചെയ്ത്, അവരുടെ വാക്കുകളിലൂടെയും പ്രവൃത്തികളിലൂടെയും പ്രസ്തുത ആശയങ്ങളെ വിവരിക്കുകയും ചർച്ചാവിഷയമാക്കുകയും ചെയ്യുന്ന സാഹിത്യസങ്കേതം. ഇംഗ്ലീഷിൽ ഇതിനെ "അലിഗറി" എന്നു പറയുന്നു. ഇതു മറ്റു കലകളിലും ഉണ്ട്. അരൂപങ്ങളായ ആശയങ്ങൾക്ക് വ്യക്തികളുടെ രൂപം നൽകി അവരുടെ ഭാവഹാവാദികളിലൂടെ പ്രസ്തുത ആശയത്തെ വിശദമാക്കുന്ന ചിത്രകലാസമ്പ്രദായം ആണ് ഇവിടെ പ്രസക്തമായിട്ടുള്ളത്. ഭാരതീയ കലയിൽ രാഗമാലാ ചിത്രങ്ങൾ ഒരു ഉദാഹരണമാണ്. ഹിന്ദുസ്ഥാനി സംഗീതത്തിൽ ആരോഹണങ്ങളും, പുരുഷരൂപികളായ ഈ രാഗങ്ങളിൽ ഓരോന്നിനും പത്നിമാരായി അഞ്ചുരാഗിണിമാരും ഓരോ രാഗിണിക്കും എട്ടുപുത്രൻമാരും ഉണ്ടെന്ന് ഒരു സങ്കല്പമുണ്ട്. രാഗങ്ങളെ മറ്റു ക്രമങ്ങളിലും വിഭജിക്കാറുണ്ട്. ഈ രാഗിണിമാരെ കാമിനിമാരായി സങ്കല്പിച്ചുകൊണ്ട് രചിച്ചിട്ടുള്ള ചിത്രങ്ങളെ രാഗമാലാചിത്രങ്ങൾ എന്നു പറയുന്നു. രാജസ്ഥാനികലാപ്രസ്ഥാനത്തിലെ ഒരു ചിത്രണസങ്കേതമാണിത്. തോടിരാഗത്തിന്റെ ചിത്രത്തിൽ ഒരു തരുണി വീണ വായിക്കുന്നു. ആ സംഗീതത്തിൽ മാൻകിടാങ്ങൾ ആകൃഷ്ടരായി നിൽക്കുന്നു. തോണ്ടിദേശമായ ദക്ഷിണേന്ത്യയുടെ രാഗമാണ് തോടി. ദക്ഷിണദേശത്തിന്റെ പ്രതീകമാണ് വീണ. മാൻകിടാങ്ങൾ രാഗത്തിൽ ലയിച്ച കാമുകഹൃദയങ്ങളാണെന്നും ഒരു സങ്കല്പമുണ്ട്. ഇപ്രകാരം ചിത്രിതരൂപങ്ങളിലൂടെ സംഗീതം, പ്രേമം മുതലായ ആശയങ്ങൾ പ്രതിനിധാനം ചെയ്യുന്ന അന്യാപദേശ ചിത്രങ്ങളാണ് രാഗമാലാചിത്രങ്ങൾ.

പാശ്ചാത്യകലയിൽ ബോട്ടിസെല്ലി രചിച്ച പ്രൈമവേര എന്ന അലിഗറി പ്രസിദ്ധമാണ്. ഇത് വസന്തത്തിന്റെ ചിത്രമാണ്. ചിത്രത്തിന്റെ നടുവിൽ സൌന്ദര്യദേവതയായ വീനസ്സും ഒരരുകിൽ ആപ്പിൾ പറിച്ചുകൊണ്ട് പാരീസ് എന്ന യുവാവും നിൽക്കുന്നു. വീനസ്സ് സദ്ഗുണസമ്പൂർണയാണ്. പാരീസ് ഈ ദേവതയെ തിരഞ്ഞെടുക്കുന്നു. ഇതേവിധം ഈ ചിത്രം കാണുന്നവരും സദ്ഗുണങ്ങളെ തിരഞ്ഞെടുക്കണമെന്നാണ് ചിത്രത്തിന്റെ താത്പര്യം. ലോറൻസോ മെഡിസി എന്ന പ്രഭുവിന്റെ അനന്തരവനായ ഒരു ചെറുപ്പക്കാരനുവേണ്ടിയാണ് ഈ ചിത്രം രചിക്കപ്പെട്ടത്. ചിത്രത്തിലൂടെ ബോട്ടിസെല്ലി പ്രസ്തുത യുവാവിനെ ഉപദേശിക്കുകയാണ് ചെയ്യുന്നത്. പ്രസിദ്ധമായ മറ്റൊരു ചിത്രമാണ് ഇറ്റാലിയൻ ചിത്രകാരനായ ഫ്രാൻസെസ് കോസ്സാ രചിച്ച ഗ്രീഷ്മം (Autumn) എന്ന ചിത്രം. ഫോർഡ് മഡോക്സ് ബ്രൌൺ രചിച്ച അധ്വാനം എന്ന അന്യാപദേശ ചിത്രത്തിൽ അധ്വാനിക്കുന്നവരെ വെളിച്ചത്തിലും അധ്വാനഫലം അനുഭവിക്കുന്നവരെ നിഴലിലും പ്രതിഷ്ഠിച്ചിരിക്കുന്നു. ജി.എഫ്. വാട്ട്സിന്റെ പ്രത്യാശ എന്ന ചിത്രത്തിൽ പ്രത്യാശ ഒരു തരുണിയാണ്. അവളുടെ കണ്ണുകൾ കെട്ടിയിരിക്കുന്നു. ഭൂഗോളത്തിന്റെ മുകളിലാണ് ഇരിക്കുന്നത്. കൈയിൽ ഒരു "ലയർ" (lyre) ഉണ്ട്. ഒറ്റക്കമ്പിയൊഴികെ മറ്റെല്ലാം പൊട്ടിപ്പോയിരിക്കുന്നു. നിരാശാഭരിതമായ ഈ അന്തരീക്ഷത്തിലും പ്രസ്തുത ലയറിൽനിന്ന് ആവുന്നത്ര സംഗീതം വലിച്ചെടുക്കാനാണ് അവളുടെ ശ്രമം. പിക്കാസ്സോയുടെ പ്രസിദ്ധമായ ഗൂർണിക്ക എന്ന കാർട്ടൂൺ ചിത്രവും വിശാലമായ അർഥത്തിൽ ഒരു അന്യാപദേശചിത്രമാണ്. സ്പെയിനിലെ നിരായുധരായ ബാസ്ക് പട്ടണവാസികളെ ഫ്രാങ്കോയുടെ പിണിയാളുകളായി വന്ന ഹിറ്റ്ലറുടെ വൈമാനികർ ബോംബിട്ടു കൊല്ലുന്നതാണ് പ്രമേയം. 



</doc>
<doc id="160069" url="https://ml.wikipedia.org/wiki?curid=160069" title="ലിപിമാറ്റം">
ലിപിമാറ്റം

ഒരു ലിപിയിലുള്ള എഴുത്തിനെ മറ്റൊരു ലിപിയിലേക്ക് മാറ്റുന്ന വ്യവസ്ഥാനുസൃതപ്രക്രിയയാണ് ലിപിമാറ്റം അഥവ ലിപ്യന്തരീകരണം (ഇംഗ്ലീഷ്: Transliteration). ഈ പ്രക്രിയയിൽ വാക്കുകളുടെ അർത്ഥം പോലെയുള്ള ഭാഷാനിയമങ്ങൾക്ക് യാതൊരു പ്രസക്തിയുമില്ല, മറിച്ച് ഒരു ലിപിയിലുള്ള അക്ഷരങ്ങളെയോ അക്ഷരക്കൂട്ടങ്ങളേയോ ലക്ഷ്യലിപിയിലെ നിശ്ചിത അക്ഷരങ്ങളിലേആക്ക് മാറ്റുകയാണ് ചെയ്യുന്നത്.

ഇംഗ്ലീഷ് കീബോഡുകളുപയോഗിച്ച് കമ്പ്യൂട്ടറിൽ മലയാളമെഴുതാനുപയോഗിക്കുന്ന പല ലിപ്യന്തരണരീതികളും ഇത് സാക്ഷാത്കരിക്കുന്ന നിരവധി സോഫ്റ്റ്‌വെയറുകളും ഇന്ന് പ്രചാരത്തിലുണ്ട്. വരമൊഴി സോഫ്റ്റ്‌വെയർ ഇതിനൊരുദാഹരണമാണ്. ഇവിടെ ഉപയോഗിച്ചിരിയ്ക്കുന്ന ലിപി പഴയ ലിപിയുടെ ശ്രേണി ആണ്. ഇത് വായിയ്ക്കുന്നതിനും എഴുതുന്നതിനും വളരെ സൗകര്യപ്രദമാണ്. കമ്പ്യൂട്ടറിന്റെ ആവിർഭാവത്തിന് മുൻപ് അച്ചടിയുടെ സൗകര്യത്തിന് വേണ്ടി മലയാളം ലിപി പരിഷ്കരിയ്ക്കപ്പെട്ടപ്പോൾ കൈയെഴുത്ത് പ്രയാസമേറിയതാകുകയും കൈയക്ഷരം വികലമാകുവാനുള്ള സാധ്യത കൂടുകയുമായിരുന്നു. എന്നാൽ ഈ പോരായ്മ ഇവിടെ പരിഹരിയ്ക്കപ്പെട്ടിരിയ്ക്കുന്നു.


</doc>
<doc id="160076" url="https://ml.wikipedia.org/wiki?curid=160076" title="യങ്ങ് ഇന്ത്യ">
യങ്ങ് ഇന്ത്യ

1919-ൽ മഹാത്മാഗാന്ധി ആരംഭിച്ച പത്രമാണ് യങ്ങ് ഇന്ത്യ. ആഴ്ചയിൽ ഒന്ന് വീതമാണ് ഇത് പ്രസിദ്ധീകരിച്ചിരുന്നത്. സ്വാതന്ത്ര്യസമരവുമായി ബദ്ധപ്പെട്ടാണ് യങ്ങ് ഇന്ത്യ പ്രവർത്തിച്ചിരുന്നത്. ജനങ്ങളിൽ സ്വാതന്ത്ര്യസമരത്തിന്റെ ആശയങ്ങളും എത്തിക്കുവാനും, വിവിധ വിഷങ്ങളിലുള്ള തന്റെ നിലപാടുകളൾ അറിയിക്കുവാനുമാണ് ഇത് പ്രധാനമായും ഉപയോഗിച്ചിരുന്നത്. ഇതിൽ പ്രസിദ്ധീകരിച്ചുവരുന്ന അദ്ദേഹത്തിന്റെ ലേഖനങ്ങൾ സൗജന്യമായി മറ്റു പ്രസിദ്ധീകരണങ്ങളിൽ ഉപയോഗിക്കുവാൻ അനുവദിച്ചിരുന്നു. പൂർണ്ണമായും പരസ്യങ്ങൾ ഒഴിവാക്കിയാണ് യങ്ങ് ഇന്ത്യ പ്രസിദ്ധീകരിച്ചിരുന്നത്. 

1932-ൽ യങ്ങ് ഇന്ത്യയുടെ ടെ പ്രവർത്തനം നിലച്ചു.



</doc>
<doc id="160078" url="https://ml.wikipedia.org/wiki?curid=160078" title="ഇന്ത്യൻ ഒപ്പീനിയൻ">
ഇന്ത്യൻ ഒപ്പീനിയൻ

1903-ൽ മഹാത്മാഗാന്ധി ദക്ഷിണാഫ്രിക്കയിൽ ആരംഭിച്ച പത്രമാണ് ഇന്ത്യൻ ഒപ്പീനിയൻ. ദക്ഷിണാഫ്രിക്കയിൽ നിലനിന്നിരുന്ന വർണ്ണ വിവേചനത്തിനെതിരെ പോരാടാനും, ഇന്ത്യൻ കുടിയേറ്റകാരുടെ പൗരാവകാശങ്ങൾക് സംരക്ഷിക്കുന്നതിനു വേണ്ടിയുമാണ് പത്രം ആരംഭിച്ചത്. ഇംഗ്ലീഷിനു പുറമേ ഹിന്ദി, ഗുജറാത്തി, തമിഴ് ഭാഷകളിലും പത്രം അച്ചടിച്ചിരുന്നു. 




</doc>
<doc id="160082" url="https://ml.wikipedia.org/wiki?curid=160082" title="ഭഗീരഥൻ">
ഭഗീരഥൻ

സൂര്യവംശ രാജാവ്. അയോദ്ധ്യാധിപതിയായിരുന്ന ദിലീപന്റെ പുത്രനാണ് ഭഗീരഥൻ. ആകാശഗംഗയെ ഭൂമിയിലും പാതാളത്തിലും എത്തിച്ച് തന്റെ പൂർവ്വികരായ സഗരപുത്രന്മാർക്കു മോക്ഷം ലഭിക്കാൻ നിരവധി ത്യാഗങ്ങൾ അനുഭവിച്ച സൂര്യവംശരാജാവായിരുന്നു അദ്ദേഹം. ഭഗീരഥന്റെ ബഹുമാനാർത്ഥമാണ് ഗംഗാനദിയ്ക്ക് ഭാഗീരഥി എന്നപേർ ലഭിച്ചത്. ഗംഗാനദിയെ സ്വർഗ്ഗത്തിൽ നിന്നും ഭൂമിയിലെത്തിക്കാനായി അദ്ദേഹം നിരവധി വർഷങ്ങൾ ഗംഗദേവിയെ തപസ്സു ചെയ്തു. അവസാനം ഗംഗാദേവി പ്രത്യക്ഷയായി അനുഗ്രഹിച്ചു, എങ്കിലും ഭൂതലത്തിൽ പതിക്കുന്ന ഗംഗയെ താങ്ങാനുള്ള ശേഷി ശിവനുമാത്രമെയുള്ളു എന്ന് ഉപദേശിച്ച് അപ്രത്യക്ഷ്യയായി. പിന്നീട് ഭഗീരഥൻ ശിവനെ തപസ്സുചെയ്തു സംപ്രീതനാക്കി. ഭഗവാൻ ശിവന്റെ അനുവാദം വാങ്ങി വീണ്ടും ഗംഗയെ തപസ്സു ചെയ്ത്, ഗംഗാദേവിയെ പ്രത്യക്ഷ്യയാക്കി ഭൂമിയിലേക്ക് കൊണ്ടുവരുന്നതിനുള്ള അനുവാദം വാങ്ങി.

ഗംഗ അത്യുഗ്രശക്തിയായി ഭൂമിയിലേക്കു നദിയായി പതിച്ചു. ഭഗവാൻ ഗംഗയെ തന്റെ ശിരസ്സിൽ താങ്ങിനിർത്തി. പക്ഷേ ഗംഗാനദി ശിവന്റെ ജടയിൽ നാലുവശത്തും തട്ടിതകർത്തൊഴുകാൻ ആരംഭിച്ചു. ഗംഗയുടെ അഹങ്കാരം മനസ്സിലാക്കിയ ശിവൻ ഗംഗയെ തന്റെ ശിരസ്സിനുള്ളിൽ ബന്ധിച്ചു. (ശിവൻ അങ്ങനെ ഗംഗാധരനായി). ഗംഗാനദി ഭൂമിയിലൂടെ പ്രവഹിക്കുവാനായി ഭഗീരഥൻ വീണ്ടും ശിവനെ തപസ്സു ചെയ്ത് പ്രീതിപെടുത്തി. താനായി തപസ്സാരംഭിച്ചു. ഭഗീരഥനിൽ അനുഗൃഹീതനായ ശിവൻ ഗംഗയെ മോചിപ്പിച്ചു. ശിവനിൽ നിന്നും മോചിതയായ ഗംഗ ശക്തിയായി ഹിമാലയത്തിലൂടെ താഴോട്ട് ഒഴുകി. ഹിമവത്സാനുവിൽ തപസ്സനുഷ്ഠിച്ചിരുന്ന ജഹ്നു മഹർഷിയുടെ ആശ്രമത്തിലൂടെ ഒഴുകിയ ഗംഗാനദിയിലെ വെള്ളത്തിൽ ആശ്രമം മുങ്ങി പോയി. കുപിതനായ ജഹ്നു മഹർഷി ഗംഗയെ മുഴുവനായും തന്റെ കമണ്ഡലുവിൽ ആവാഹിച്ചെടുത്തു പാനം ചെയ്തു. ഭഗീരഥൻ ജഹ്നുമഹർഷിയെ പ്രീതിപ്പെടുത്താനുള്ള ശ്രമം ആരംഭിച്ചു. ആദ്യം മഹർഷി ഭഗീരഥന്റെ അപേക്ഷ നിരസിച്ചെങ്കിലും, ഒടുവിൽ മറ്റു മുനീന്ദ്രന്മാരുടെ അഭ്യർത്ഥനയിൽ ജഹ്നു മഹർഷി ഭഗീരഥന്റെ അപേക്ഷ അംഗീകരിക്കുകയും ഗംഗയെ തന്റെ ചെവിയിലൂടെ പുറത്തേക്ക് ഒഴുക്കി. (ഗംഗ അങ്ങനെ ജാഹ്നവിയായി).

അവസാനം എല്ലാ തടസ്സങ്ങളും തരണം ചെയ്ത് ഗംഗാനദിയെ പാതാളത്തിൽ കപിലാശ്രമത്തിൽ എത്തിക്കുകയും സഗര പുത്രന്മാരായ തന്റെ പിതാമഹന്മാരെ പനഃരുജ്ജീവിപ്പിക്കുകയും ചെയ്തു. ഭഗീരഥനാണ് ഗംഗാനദിയെ സ്വർഗ്ഗത്തിൽ നിന്നും ഭൂമിയിലും, പിന്നീട് പാതാളത്തിലും എത്തിച്ചതെന്നാണ് ഹൈന്ദവ വിശ്വാസം. അതിനാൽ ഗംഗയ്ക്ക് ഭാഗീരഥി എന്ന് മറ്റൊരു പേർ കൂടി ലഭിച്ചു. ഭഗീരഥന്റെ പൗത്രനാണ് പ്രസിദ്ധനായ ഋതുപർണ്ണൻ. ഋതുപർണ്ണന്റെ സഖനായിരുന്നു നൈഷാദരാജാവായിരുന്ന നളനും, പത്നി ദമയന്തിയും. (നോക്കുക: നളചരിതം)


</doc>
<doc id="160087" url="https://ml.wikipedia.org/wiki?curid=160087" title="കരിക്കിളി പക്ഷി സങ്കേതം">
കരിക്കിളി പക്ഷി സങ്കേതം

തമിഴ്നാട്, ചെന്നൈ-അണ്ണാ ജില്ലയിലെ മധുരാന്തകം താലൂക്കിലെ, 61.21 ഹെക്ടർ വിസ്തൃതിയുള്ള വളരെ പ്രശാന്തമനോഹരമായ രണ്ടു മഴവെള്ള ശേഖരണ തടാകങ്ങളാണ് കരിക്കിളി പക്ഷി സങ്കേതം.ചെന്നയിൽ നിന്നും 86 കിലോമീറ്റർ അകലെയാണ് ഈ സ്ഥലം. ദേശാടന ജലപക്ഷികൾ ഇവിടെ എത്തുന്നത് സെപ്റ്റംബർ, ഒക്ടോബർ മാസങ്ങളിലാണ്. തുഴഞ്ഞു സഞ്ചരിക്കുന്ന പറക്കുന്ന താറാവിനം പക്ഷികൾക്കും ഇവിടം പ്രശസ്തമാണ്. സ്ടോർക്ക്‌, നീർപക്ഷി, ഇരണ്ട , കുര്യൻ, കൊക്ക് തുടങ്ങിയ പക്ഷികളെ ധാരാളമായി കാണാം. 

http://www.forests.tn.nic.in/wildbiodiversity/bs_kbs.html


</doc>
<doc id="160088" url="https://ml.wikipedia.org/wiki?curid=160088" title="ഹരിജൻ (പത്രം)">
ഹരിജൻ (പത്രം)

1933-ൽ മഹാത്മാഗാന്ധി ആരംഭിച്ച പത്രമാണ് ഹരിജൻ. ആഴ്ചയിൽ ഒന്ന് വീതമാണ് ഇത് പ്രസിദ്ധീകരിച്ചിരുന്നത്. ഇംഗ്ലീഷ്, ഹിന്ദി, ഗുജറാത്തി ഭാഷകളിൽ പ്രസിദ്ധീകരിച്ചിരുന്നു. ഇംഗ്ലീഷിൽ ഹരിജൻ എന്നും, ഹിന്ദിയിൽ ഹരിജൻ സേവ്ക് എന്ന പേരിലും, ഗുജറാത്തിയിൽ ഹരിജൻ ബന്ധു എന്ന പേരിലുമായിരുന്നു ഇത് പ്രസിദ്ധീകരിച്ചിരുന്നത്. സാമൂഹികവും സമ്പത്തികവുമായ പ്രശ്നങ്ങൾക്കാണ് ഹരിജൻ പ്രാധാന്യം നൽകിയിരുന്നത്. അഹമ്മദാബാദിൽ രൂപീകരിച്ചിരുന്ന നവജീവൻ ട്രസ്റ്റിനു കീഴിലാണ് ഇത് നടത്തിയിരുന്നത്.

1948-ൽ പ്രവർത്തനം നിലച്ചു.



</doc>
<doc id="160095" url="https://ml.wikipedia.org/wiki?curid=160095" title="സഗരൻ">
സഗരൻ

സൂര്യവംശ രാജാവ്. ഹരിശ്ചന്ദ്രനുശേഷം അയോദ്ധ്യ ഭരിച്ച മഹാനായ രാജാവായിരുന്നു സഗരൻ. അദ്ദേഹം നടത്തിയ അശ്വമേധയാഗം പ്രസിദ്ധമാണ്. അദ്ദേഹത്തിനു കേശിനി, സുമതി എന്നീ രണ്ടു പത്നിമാരുണ്ടായിരുന്നു. സഗരരാജാവിന് കേശിനിയിൽ ഒരു പുത്രൻ ജനിച്ചു. അസമഞ്ജൻ എന്നായിരുന്നു പേർ. വളരെ വർഷങ്ങൾക്കുശേഷവും സുമതിക്ക് പുത്രന്മാരുണ്ടായില്ല. സുമതിയുടെ പുത്രദുഃഖം മാറ്റാൻ അറുപതിനായിരം പുത്രന്മാരെ അദ്ദേഹം ദത്തെടുത്തു.

ഭൃഗുമുനിയുടെ കാർമ്മികത്വത്തിൽ സഗരൻ അശ്വമേധയാഗം നടത്താൻ ആഗ്രഹിച്ചു. യാഗശാലയുടെ ചുമതല കേശിനിയുടെ പുത്രൻ അസമഞ്ജനും, യാഗാശ്വത്തിനൊപ്പം ദിഗ്-വിജയം നടത്താൻ സുമതിയുടെ അറുപതിനായിരം പുത്രന്മാരേയും അദ്ദേഹം നിയുക്തരായി. അതിനുശേഷം യാഗദീക്ഷ സ്വീകരിച്ച് അദ്ദേഹം യാഗശാലയിൽ പ്രവേശിച്ചു. അശ്വമേധയാഗത്തിൽ അസൂയാലുവായ ദേവേന്ദ്രൻ യാഗം മുടക്കാനായി യാഗശ്വത്തെ (കുതിരയെ) തട്ടികൊണ്ടുപോയി. പാതാളത്തിൽ തപസ്സ് അനുഷ്ഠിച്ചിരുന്ന കപില മഹർഷിയുടെ ആശ്രമത്തിൽ കുതിരയെ ബന്ധിച്ചു ദേവേന്ദ്രൻ അവിടെ നിന്നും കടന്നുകളഞ്ഞു. യാഗാശ്വത്തെ ഭൂമി മുഴുവൻ അന്വേഷിച്ചിട്ടും കണ്ടത്താനായില്ല. ഒടുവിൽ സഗരപുത്രന്മാർ അശ്വത്തെ പാതാളത്തിൽ കപിലമഹർഷിയുടെ ആശ്രമത്തിൽ കണ്ടെത്തി. യാഗാശ്വത്തെ മോഷണം നടത്തിയത് കപിലമഹർഷിയാണന്നു തെറ്റിധരിച്ച് സഗരപുത്രന്മാർ മഹർഷിയെ ക്രമത്തിലധികം അധിഷേപിച്ചു. അതുകേട്ട് കോപാന്ധനായ കപിലമുനി സഗരപുത്രന്മാരായ അറുപതിനായിരം പേരെയും ശപിച്ചു ഭസ്മമാക്കി. യാഗാശ്വം നഷ്ടപ്പെടുകയും, അത് അന്വേക്ഷിച്ചു പോയ പുത്രന്മാരും മടങ്ങി വരാതിരിക്കുകയും ചെയ്തതിനാൽ സഗരനു യാഗം നിർത്തിവെക്കേണ്ടിവന്നു.

അശ്വമേധയാഗം തടസ്സപ്പെട്ടതിനാൽ ദുഃഖിതനായ അദ്ദേഹം അസമഞ്ജന്റെ പുത്രനായ അംശുമാനെ അന്വേക്ഷാണാർത്ഥം നിയോഗിച്ചു. (അസമഞ്ജൻ യാഗശാലയുടെ മേൽനോട്ടാത്തിലായതിനാലാണ് ബാലനായ അംശുമാനെ നിയോഗിച്ചത്). സഗരപുത്രന്മാർ പോയ വഴിതന്നെ അംശുമാനും യാത്രചെയ്തു. ഒടുവിൽ പാതാളത്തിൽ എത്തിച്ചേർന്ന് കപിലാശ്രമപരിസരത്ത് കുതിരയെ കണ്ടെത്തി. ബാലനായ അംശുമാൻ കപില മഹർഷിയോട് മാപ്പപേക്ഷികയാൽ അദ്ദേഹം കുതിരയെ തിരിച്ചേൽപ്പിച്ചു. തുടർന്ന് സഗരപുത്രന്മാർക്ക് ശാപമോക്ഷം കൊടുത്തു. (ആകാശഗംഗയെ കൊണ്ടുവന്നു സ്പർശിക്കവഴി ശാപമോക്ഷം ലഭിക്കുമെന്നു അനുഗ്രഹിച്ചു). അംശുമാൻ യാഗാശ്വത്തെ തിരിച്ചു അയോദ്ധ്യയിൽ കൊണ്ടുവരികയും മുടങ്ങിയ അശ്വമേധയാഗം ഭംഗിയായി പൂർത്തീകരിക്കുകയും ചെയ്തു. അംശുമാന്റെ പുത്രനായ ദിലീപന്റെ പുത്രനായ ഭഗീരഥൻ, തന്റെ പിതാമഹന്മാരായ സഗരപുത്രന്മാർക്കു (60,000 പുത്രന്മാർ) മോക്ഷം നൽകുവാനായി ആകാശഗംഗയെ ഭൂമിയിലും പിന്നീട് പാതാളത്തിലും എത്തിച്ചു. (ഭഗീരഥ പ്രയത്നം പ്രശംസനീയമാണ്). സഗരനുശേഷം അയോദ്ധ്യ ഭരിച്ചത് അസമഞ്ജന്റെ പുത്രനായ അംശുമാനായിരുന്നു.


</doc>
<doc id="160099" url="https://ml.wikipedia.org/wiki?curid=160099" title="കിഷ്കിന്ധ">
കിഷ്കിന്ധ

രാമായണത്തിൽ പ്രതിപാദിക്കുന്ന വാനരരാജ്യമാണ് കിഷ്കിന്ധ. (ഇംഗ്ലീഷ്: Kishkindha, കന്നട: ಕಿಶ್ಕಿನ್ದಾ, : Kiṣkindhā, ദേവനാഗരി: किष्किन्धा) ത്രേതായുഗത്തിൽ കിഷ്കിന്ധയുടെ രാജാവ് ബാലിയും, പിന്നീട് അനുജനായ സുഗ്രീവനും ആയിരുന്നതായി രാമായണത്തിൽ പറയുന്നു. സുഗ്രീവൻ രാജഭരണം നടത്തിയത് തന്റെ മന്ത്രിമാരിൽ പ്രധാനിയായ ഹനുമാന്റെ സഹായത്താലായിരുന്നു. 

ഈ വാനര രാജ്യം സ്ഥിതിചെയ്തിരുന്നത് ദക്ഷിണഭാരതത്തിലെ തുംഗഭദ്രാനദി തീരത്ത് കർണ്ണാടകയിലെ ഹംപിയുടെ അടുത്താണ്. തുംഗഭദ്രയുടെ അടുത്താണ് ഋശ്യമൂകാചലം എന്നറിയപ്പെട്ടിരുന്ന ബാലിമേറാമല എന്ന പർവ്വതം സ്ഥിതിചെയ്യുന്നത്. രാമായണ കാലഘട്ടത്തിൽ (ത്രേതായുഗത്തിൽ) വിന്ധ്യമലനിരകൾക്കു ദക്ഷിണഭാഗത്തുള്ള പ്രദേശം ദണ്ഡകാരണ്യം എന്നപേരിലാണ് പൊതുവെ അറിയപ്പെട്ടിരുന്നത്. മഹാഭാരതത്തിലും ഈ പ്രദേശത്തെപ്പറ്റി പരാമർശിക്കുന്നുണ്ട്. കുരുക്ഷേത്രയുദ്ധത്തിനുശേഷം യുധിഷ്ഠിരൻ നടത്തിയ രാജസൂയയാഗത്തെ തുടന്ന് ദക്ഷിണദിക്കിലേക്ക് പടനയിച്ച സഹദേവൻ ഇവിടെ വന്നിരുന്നതായി മഹാഭാരതത്തിൽ പറയുന്നുണ്ട്. 


</doc>
<doc id="160101" url="https://ml.wikipedia.org/wiki?curid=160101" title="ദി ടെലഗ്രാഫ് (പത്രം)">
ദി ടെലഗ്രാഫ് (പത്രം)

ഇംഗ്ലീഷിൽ പ്രസിദ്ധീകരിക്കുന്ന ഒരു ഇന്ത്യൻ വാർത്താ ദിനപത്രമാണ് ടെലഗ്രാഫ്. 1982-ൽ പ്രസിദ്ധീകരണം ആരംഭിച്ചു. കൊൽക്കത്തയാണ് ആസ്ഥാനം. എ.ബി.പി ഗ്രൂപ്പാണ് ഉടമസ്ഥർ. വടക്കു-കിഴക്കൻ ഇന്ത്യയിലെ ഏറ്റവുമധികം വായനക്കാരുള്ള ഇംഗ്ലീഷ് ദിനപത്രങ്ങളിൽ ഒന്നാണ് ടെലഗ്രാഫ്.

ഓഡിറ്റ് ബ്യൂറോ ഓഫ് സർക്കുലേഷൻ കണക്കനുസരിച്ച് 2008-ൽ പത്രത്തിന് 484,971 കോപ്പികളുടെ പ്രചാരമുണ്ട്. 2010-ലെ ഇന്ത്യൻ റീഡർഷിപ്പ് സർവേ അനുസരിച്ച് ടെലഗ്രാഫ് ഇന്ത്യയിൽ ഏറ്റവും കൂടുതൽപേർ വായിക്കുന്ന നാലാമത്തെ ഇംഗ്ലീഷ് ദിനപത്രമാണ്.
കൊൽക്കത്തക്ക് പുറമേ ഗുവഹാത്തി, ജോർഹത്ത്, സിലീഗൂരി, ജാംഷെഡ്പൂർ, റാഞ്ചി എന്നിവിടങ്ങളിൽനിന്നും പ്രസിദ്ധീകരിച്ചു വരുന്നു. ആന്ദമേള, ഉനിഷ്-കുരി, സനന്ത, അനന്തലോക്, ദേശ് മാഗസിൻ, എന്നീ ബംഗാളി പ്രസിദ്ധീകരണങ്ങളും ബിസ്സിനസ്സ് വേൾഡ് എന്ന ഇംഗ്ലീഷ് പ്രസിദ്ധീകരണവും ടെലഗ്രാഫിനു കീഴിൽ പ്രവർത്തിക്കുന്നു.




</doc>
<doc id="160105" url="https://ml.wikipedia.org/wiki?curid=160105" title="കൃപി">
കൃപി

ഗൗതമപുത്രനായ ശരദ്വാനമഹർഷിയുടെ പുത്രിയാണ് കൃപി. ഭരദ്വാജപുത്രനായ ദ്രോണരാണ് കൃപിയെ വിവാഹം കഴിച്ചത്. ദ്രോണർക്ക് കൃപിയിൽ ജനിച്ച പുത്രനായിരുന്നു അശ്വത്ഥാമാവ്. ഗൗതമമുനിക്ക് അഹല്യയിൽ രണ്ടു പുത്രന്മാർ ജനിച്ചു. (ശതാനന്ദൻ, ശരദ്വാനൻ). മൂത്ത പുത്രനായ ശതാനന്ദൻ മിഥിലാപുരിയിലെ രാജാവായിരുന്ന ജനകന്റെ കുലഗുരുവായി. രണ്ടാമത്തെ പുത്രനായ ശരദ്വാനൻ വേദശാത്രങ്ങളിൽ തീരെ താല്പര്യം കാണിക്കാഞ്ഞതിനാൽ പിതാവായ ഗൗതമൻ അദ്ദേഹത്തെ വേദവിദ്യക്കു പകരം ആയുധവിദ്യ ആഭ്യസിഭിച്ചു. ആയുധവിദ്യയിൽ (പ്രത്യേകിച്ച് ധനുർവിദ്യ) അപാരപാണ്ഡിത്യം നേടിയ അദ്ദേഹത്തെ ജയിക്കാൻ മൂന്നു ലോകത്തും ആരുമുണ്ടായിരുന്നില്ല. വിദ്യാഭ്യാസ പൂർത്തീകരണത്തെ തുടർന്ന് ഗുരുപദേശമനുസരിച്ച് അദ്ദേഹം തപസ്സ് ചെയ്യാൻ ആരംഭിച്ചു.

ആയുധവിദ്യയിൽ അഗ്രഗണ്യനായ ശർദ്വാനനു തപഃശക്തികൂടി കൈവന്നാൽ ഉണ്ടായേക്കാവുന്ന ഭവിഷക്തു മുൻകൂട്ടി മനസ്സിലാക്കി ദേവേന്ദ്രൻ ജ്വാലാവതി എന്ന അപ്സരസ്സിനെ മഹർഷിയുടെ അടുത്തേക്ക് അയച്ചു. സുന്ദരിയായ ജ്വാലാവതിയുടെ സൗന്ദര്യത്തിൽ അല്പനേരം ഭ്രമിച്ചുപോയ അദ്ദേഹത്തിൽ നിന്നും രണ്ടു ഇരട്ട സന്താനങ്ങൾ ഉണ്ടായി. ഒരു ആൺ കുട്ടിയും (കൃപർ) രണ്ടാമത് ഒരു പെൺകുട്ടിയും (കൃപി). കുട്ടികൾ ഉണ്ടായങ്കിലും ശർദ്വാൻ തന്റെ തപസ്സ് തുടർന്നു പോന്നു. കാട്ടിൽ ഉപേക്ഷിച്ച ഈ ഇരട്ട കുട്ടികളെ കണ്ട് ചന്ദ്രവംശ രാജാവായിരുന്ന ശന്തനു എടുത്തു വളർത്തി. ഗംഗാദേവിയുടെ വിരഹദുഃഖത്തിൽ കഴിഞ്ഞിരുന്ന ശന്തനു മഹാരാജാവിനു ഇത് വളരെ സാന്ത്വനം ലഭിച്ചിരുന്നു. മഹാരാജാവിനുണ്ടായ മാറ്റത്തിൽ ഹസ്തിനപുരി ആകെ സന്തോഷിച്ചു. ശന്തനുവിന്റെ കൃപാകടാക്ഷത്താൽ വളർന്ന പൈതങ്ങളെ കൃപർ എന്നും കൃപി എന്നും പേരുവിളിച്ചു. വർഷങ്ങൾക്കുശേഷം തന്റെ തപസ്സ് മതിയാക്കി ശരദ്വാൻ ഹസ്തിനപുരിയിൽ വന്ന് ശന്തനുവിൽ നിന്നും രണ്ടു മക്കളേയും തന്റെ ആശ്രമത്തിലേക്ക് കൂട്ടികൊണ്ടു പോയി വളർത്തി.


</doc>
<doc id="160111" url="https://ml.wikipedia.org/wiki?curid=160111" title="അസ്തികൻ">
അസ്തികൻ

നാഗകുമാരൻ, നാഗസ്ത്രീയായ ജരൽകാരുവിനു ജരൽകാരുവെന്ന ബ്രാഹ്മണനിൽ ജനിച്ച പുത്രനാണ് അസ്തികൻ. ചന്ദ്രവംശ രാജാവായിരുന്ന ജനമേജയൻ നടത്തിയ സർപ്പസത്രയാഗം അവസാനിപ്പിച്ചത് ബാലനായിരുന്ന അസ്തികന്റെ അഭ്യർത്ഥനയിലാണ് . നാഗങ്ങളുടെ മാതാവായ കദ്രുവിന്റെ വാക്കിനെ അനുസരിക്കാഞ്ഞതിനാലാണ് കദ്രു സർപ്പകുലത്തെ കുഴുവനും തീയിൽ വീണു മരിക്കട്ടെ എന്നു ശപിച്ചു. (ആദി പർവ്വം - മഹാഭാരതം) പിന്നീട് കദ്രുതന്നെ ശാപമോക്ഷവും നൽകിയിരുന്നു. ജരൽകാരുവിന്റെ പുത്രൻ ശാപത്തിൽ നിന്നും രക്ഷിക്കുമെന്നായിരുന്നു ശാപമോക്ഷം 

അഷ്ടനാഗങ്ങളിൽ ഒരാളായ തക്ഷകനിഗ്രഹം മുഖ്യ ഉദ്ദേശലക്ഷ്യമായികണ്ട് നടത്തിയ സർപ്പസത്രയാഗം നടന്നത് തക്ഷശിലയിലാണ്. ആരെയും കടത്തിവിടരുതെന്നുള്ള രാജവാക്യം തേജസ്വിയായ ബ്രാഹ്മണബാലനെ കണ്ട് യാഗശാലയിലെ കാവൽകാരും, ജനമേജന്റെ സഹോദരന്മാരും അല്പനേരത്തേക്ക് മറന്നുപോയി. യാഗശാലയിൽ എത്തിയ അസ്തികനെ കണ്ട് അവിടെയുണ്ടായിരുന്ന എല്ലാവരും ബഹുമാനപുരസ്സരം വന്ദിച്ചു. അസ്തികൻ യാഗശാലയിൽ പ്രവേശിച്ച് പാപകരമായ പ്രാണിഹിംസ നിർത്തിവെക്കാൻ ജനമേജയന്റെ പുരോഹിതനായ ശ്രുതശ്രവസ്സിനോട് പറഞ്ഞു. അഹിംസാ പരമോ ധർമ്മഃ ("മനസ്സുകൊണ്ടും, വാക്കുകൊണ്ടും, പ്രവൃത്തികൊണ്ടും, ഒരു ജീവിക്കുപോലും യാതൊരു തരത്തിലുള്ള ക്ലേശമോ വേദനയോ ഉണ്ടാകാതിരിക്കുന്നതാണ് അഹിംസ. അതിനുമേൽ വേറൊരു സുഖവും ഇല്ല")

ഏറ്റവും പാപകരം പ്രാണിഹിംസയാണന്നും, നിരപരാധികളായ സർപ്പങ്ങളെ ഹോമിച്ചതു കൊണ്ട് രാജാവിന് ഒരു പ്രയോജനവും ഉണ്ടാവില്ലന്നുള്ള സത്യം ഏവരേയും പറഞ്ഞു മനസ്സിലാക്കാൻ അദ്ദേഹത്തിനു കഴിഞ്ഞു. ബ്രാഹ്മണബാലന്റെ ആപ്തവാക്യത്തിൽ സംപ്രീതനായി യാഗം അവസാനിപ്പിക്കാൻ ജനമേജയനേയും ചണ്ഡഭാർഗ്ഗവനേയും കുലഗുരുവായിരുന്ന ശ്രുത്രശ്രവസ്സ് ഉപദേശിച്ചു. വേദവ്യാസനും അസ്തികന്റെ വാക്കുകളോട് യോജിച്ചു. തുടർന്ന് ജനമേജയൻ സർപ്പസത്രം നിർത്തിവെക്കാൻ ഉത്തരവിട്ടു, തക്ഷകനെ മോചിപ്പിക്കുകയും ചെയ്തു. നാഗവംശത്തെ ഉന്മൂലനം ചെയ്യാനുള്ള ശ്രമത്തിൽനിന്നും അസ്തികന്റെ വേദവാക്കുകളെ മാനിച്ച് ജനമേജയൻ പിന്തിരിഞ്ഞുവെന്ന് മഹാഭാരതത്തിൽ സംഭവപർവ്വത്തിൽ വളരെ വിശദമായി വർണ്ണിക്കുന്നുണ്ട്.


</doc>
<doc id="160115" url="https://ml.wikipedia.org/wiki?curid=160115" title="ഇടിഞ്ഞിൽ">
ഇടിഞ്ഞിൽ

ഇന്ത്യയിലെ വരണ്ട കാലാവസ്ഥയുള്ള ആവാസവ്യവസ്ഥയിൽ കാണപ്പെടുന്ന ഒരു ഔഷധസസ്യമാണ് ഇടിഞ്ഞിൽ. ഇത് കിളി ഇടിഞ്ഞിൽ എന്നും അറിയപ്പെടുന്നു. ഇതിന്റെ ശാസ്ത്രീയനാമം "Commiphora caudata" എന്നാണ്. (കോഴിക്കോട് ഭാഗങ്ങളിൽ ഇടിഞ്ഞിൽ എന്നാൽ ക്ഷേത്രങ്ങൾക്ക് ചുറ്റും (ചുറ്റമ്പലത്തിൽ) എണ്ണയൊഴിച്ച് ദീപം തെളിയിക്കാൻ ഉപയോഗിച്ചുവരുന്ന കുഴിഞ്ഞ കൈക്കുമ്പിളിന്റെ ആകൃതിയും ഏകദേശം അത്രതന്നെ വലിപ്പമുള്ള ഇരുമ്പ് കൊണ്ടോ പിച്ചളകൊണ്ടോ ഉണ്ടാക്കിയ സാധനമാണ്) ചില സ്ഥലങ്ങളിൽ ഇളിഞ്ഞിൽ എന്നും പറയുന്നുണ്ട്.

ശരാശരി 10 മീറ്റർ വരെ പൊക്കത്തിൽ ശാഖോപശാഖകളായി വളരുന്ന, തണ്ടുകളിൽ നിന്നും നേർത്ത തൊലി പൊഴിക്കുന്ന സസ്യം കൂടിയാണിത്. ഇലകൾ മിനുസമാർന്നതും അരികുകൾ സർപ്പിളാകൃതിയിലും കാണപ്പെടുന്നു. തായ്തണ്ടിൽ നിന്നും ഉണ്ടാകുന്ന ശാഖകളിൽ 5-7 ഇലകൾ വരെ സമ്മുഖമായി ക്രമീകരിച്ചിരിക്കുന്നു. പൂക്കൾ ചെറുതും സുഗന്ധമുള്ളതുമാണ്. ഒരു വിത്ത് മാത്രം കാണപ്പെടുന്ന കായ്കൾ മാംസളവും ഗോളാകൃതിയിലും ഉള്ളതുമാണ്.

ഒടിവ്, ചതവ് എന്നിവയ്ക്ക് ഇത് ഔഷധമായി ഉപയോഗിക്കുന്നു. നാടൻ രീതിയിൽ ഉളുക്കിനു ഇതിന്റെ തൊലി അരച്ച് പുരട്ടാറുണ്ട്.



</doc>
<doc id="160116" url="https://ml.wikipedia.org/wiki?curid=160116" title="മൂവില">
മൂവില

പടർന്നു വളരുന്ന ഒരു ഔഷധസസ്യമാണ് മൂവില. ഇത് ശലപർണി എന്ന പേരിലും അറിയപ്പെടുന്നു. ഇതിന്റെ ശാസ്ത്രീയനാമം "Pseudarthria viscida" എന്നാണ്. 



ശരാശരി ഒരു മീറ്റർ വരെ പൊക്കത്തിൽ വളരുന്ന ഇതിന്റെ തണ്ടുകൾ കനം കുഞ്ഞതും വെളുത്തതും നേർത്തതുമായ രോമങ്ങളാൽ അലംകൃതവുമാണ്. ദീർഘ വൃത്താകൃതിയിൽ കാണപ്പെടുന്ന ഇതിന്റെ ഇലകൾ ഒരു തണ്ടിൽ മൂന്നെണ്ണം വീതം ക്രമീകരിച്ചിരിക്കുന്നു. പയറിന്റെ പൂക്കളോട് സാദൃശ്യം കാണിക്കുന്ന പൂക്കൾക്ക് പിങ്ക്, പർപ്പിൾ എന്നീ നിറങ്ങൾ ആയിരിക്കും ഉണ്ടാകുക. നാലുമുതൽ ആറ് വരെ കായ്കൾ പരന്നതും രോമാവൃതവുമായ കായ്കളിൽ കാണപ്പെടുന്നു. ഇതിന്റെ വേരാണ് ഔഷധങ്ങളിൽ ഉപയോഗിക്കുന്നത്.



</doc>
<doc id="160118" url="https://ml.wikipedia.org/wiki?curid=160118" title="കുരീൽ">
കുരീൽ

പശ്ചിമഘട്ടമലനിരകളിലെ നിത്യഹരിത വനങ്ങളിൽ കണ്ട് വരുന്ന ഒരു ഔഷധസസ്യമാണ് കുരീൽ(South-Indian Uvaria). "നറുംപാണൽ" എന്ന പേരിലും പ്രാദേശികമായി അറിയപ്പെടുന്ന ഇതിന്റെ ശാസ്ത്രീയനാമം "Uvaria narum (Dunal) Well" എന്നാണ്. 


വണ്ണം കുറഞ്ഞതും ബലമുള്ള തണ്ടുകളോട് കൂടിയതും ശാഖകളായി പടർന്ന് വളരുന്നതുമായ ഒരു സസ്യമാണിത്. തണ്ടിന് കറുപ്പ് കലർന്ന വയലറ്റ് നിറമാണുള്ളത്. നീളമുള്ളതും അഗ്രം കൂർത്തതുമായ ഇലകൾ ഒരെണ്ണം വീതം തായ്ത്തണ്ടിന്റെ ഇരുവശത്തുമായി ഓരോ ഇലത്തണ്ടുകളിൽ ഉണ്ടാകുന്നു. പത്രകക്ഷത്തിൽ നിന്നും നീളമുള്ള തണ്ടുകളിൽ കുലയായി പൂക്കൾ ഉണ്ടാകുന്നു. കായ്കൾക്ക് പച്ചനിറവും പാകമാകുമ്പോൾ വയലറ്റ് കലർന്ന കറുപ്പ് നിറവുമാകുന്നു. ഇലകൾ, വേരുകൾ എന്നിവയാണ് ഔഷധങ്ങളിൽ ഉപയോഗിക്കുന്നത്.



</doc>
<doc id="160123" url="https://ml.wikipedia.org/wiki?curid=160123" title="നാഷണൽ ഫിലിം ഡെവലപ്മെന്റ് കോർപ്പറേഷൻ">
നാഷണൽ ഫിലിം ഡെവലപ്മെന്റ് കോർപ്പറേഷൻ

ഇന്ത്യയിൽ ചലച്ചിത്ര രംഗത്തിന്റെ സമഗ്ര അഭിവൃദ്ധി ലക്ഷ്യമാക്കി ന്യൂഡൽഹി ആസ്ഥാനമാക്കി 1975-ൽ സ്ഥാപിതമായ ദേശീയസ്ഥാപനമാണ് നാഷണൽ ഫിലിം ഡെവലപ്മെന്റ് കോർപ്പറേഷൻ (എൻ.എഫ്.ഡി.സി). വാർത്താവിനിമയ മന്ത്രാലയത്തിനു കീഴിലാണ് ഇത് പ്രവർത്തിക്കുന്നത്. കലാമൂല്യമുള്ളതും കാലികപ്രസക്തവുമായ ചലച്ചിത്ര-ഡോക്യുമെന്ററികളുടെ നിർമ്മാണത്തിലൂടെ ഇന്ത്യൻ ചലച്ചിത്ര വ്യവസായത്തെ ത്വരിതപ്പെടുത്തുക, ചലച്ചിത്ര-സാങ്കേതിക പ്രവർത്തനങ്ങൾക്ക് സൗകര്യം ചെയ്തുകൊടുക്കുക തുടങ്ങിയ ലക്ഷ്യങ്ങളോടെയാണ് എൻ.എഫ്.ഡി.സി. പ്രവർത്തനങ്ങൾക്ക് തുടക്കം കുറിച്ചത്.

1975-ൽ സ്ഥാപിതമായി. 1970-കളീൽ ആവിർഭവിച്ച സമാന്തരസിനിമക്ക് ശക്തി പകരുന്നതിൽ പ്രധാന പങ്കുവഹിച്ചു. കൂടുതൽ ക്രിയാത്മകവും സാമൂഹ്യപ്രാധാന്യവുമുള്ള സിനിമ-ഡോക്യുമെന്ററികളുടെ നിർമ്മാണമാണ് എൻ.എഫ്.ഡി.സി.യുടെ മുഖ്യലക്ഷ്യങ്ങളിലൊന്ന്. ഇതിനായി ഈ സ്ഥാപനം ധനസഹായവും നല്കിവരുന്നു. ഇത്തരത്തിൽ 300-ലധികം സിനിമകൾ എൻ.എഫ്.ഡി.സി. ഇതിനകം നിർമിച്ചിട്ടുണ്ട്. ഇതിലൂടെ, പ്രമേയപരമായും സാങ്കേതികമായും ഇന്ത്യൻ ചലച്ചിത്ര മേഖലയിൽ പുതിയ പല പരീക്ഷണങ്ങൾക്കും തുടക്കംകുറിക്കാൻ എൻ.എഫ്.ഡി.സി.ക്ക് സാധിച്ചിട്ടുണ്ട്.

ശ്യാം ബെനഗൽ, സത്യജിത് റേ, ഗൗതം ഘോഷ്, അപർണ സെൻ തുടങ്ങിയ പ്രഗൽഭരായ ചലച്ചിത്ര പ്രതിഭകളുടെ സിനിമകൾ ഇക്കൂട്ടത്തിൽപ്പെടുന്നു. മലയാളത്തിൽ, അടൂർ ഗോപാലകൃഷ്ണൻ എം.പി. സുകുമാരൻ നായർ, ജി. അരവിന്ദൻ, ജയരാജ് തുടങ്ങിയവരുടെ സിനിമകളും എൻ.എഫ്.ഡി.സി.യുടെ ധനസഹായത്തോടെ നിർമിച്ചിട്ടുണ്ട്.

വിദേശരാജ്യങ്ങളിൽനിന്നുള്ള കാലിക പ്രസക്തവും കലാമൂല്യമുള്ളതും പരീക്ഷണാത്മകവുമായ ചലച്ചിത്രങ്ങളെ ഇന്ത്യൻ ചലച്ചിത്രമേഖലയ്ക്ക് പരിചയപ്പെടുത്തുക എന്നതാണ് എൻ.എഫ്.ഡി.സി.ക്കുള്ള മറ്റൊരു പ്രധാന ലക്ഷ്യം. ഇതിന്റെ ഭാഗമായി രാജ്യത്തിന്റെ പല ഭാഗങ്ങളിലായി ചലച്ചിത്ര പ്രദർശനങ്ങളും ചലച്ചിത്ര മേളകളും നടത്തിവരുന്നു. ഇതോടൊപ്പം ഇന്ത്യയിൽ പുറത്തിറങ്ങാറുള്ള ചലച്ചിത്രങ്ങൾ വിദേശരാജ്യങ്ങളിൽ പ്രദർശിപ്പിക്കാൻ സൗകര്യമൊരുക്കുകയും ചെയ്യുന്നു.

ചലച്ചിത്ര നിർമ്മാണത്തിനാവശ്യമായ സാങ്കേതിക സൗകര്യങ്ങളും (പോസ്റ്റ് പ്രൊഡക്ഷൻ) നാഷണൽ ഫിലിം ഡെവലപ്മെന്റ് കോർപ്പറേഷൻ ചെയ്തുകൊടുക്കാറുണ്ട്. ഇന്ത്യയിൽ പല സംസ്ഥാനങ്ങളിലും എൻ.എഫ്.ഡി.സി.ക്ക് കീഴിൽ സ്റ്റുഡിയോകളും മറ്റും പ്രവർത്തിച്ചുവരുന്നുണ്ട്.

ചലച്ചിത്രമേഖലയിലെ ഗവേഷണങ്ങൾക്കും മറ്റുമായി എൻ.എഫ്.ഡി.സി. സാമ്പത്തിക സഹായം നല്കാറുണ്ട്. കലാമൂല്യമുള്ള അനേകം ഹിന്ദി, പ്രാദേശികഭാഷാചിത്രങ്ങൾ ഈ സ്ഥാപനത്തിന്റെ സഹായത്തോടെ നിർമ്മിക്കപ്പെട്ടിട്ടുണ്ട്. ചലച്ചിത്ര വിദ്യാർഥികൾക്കായി ചലച്ചിത്ര പഠന-ആസ്വാദനക്യാമ്പുകളും മറ്റും ഇതിന്റെ ഭാഗമായി സംഘടിപ്പിച്ചുവരുന്നു. 



</doc>
<doc id="160126" url="https://ml.wikipedia.org/wiki?curid=160126" title="ഉപരാഷ്ട്രപതി (ഇന്ത്യ)">
ഉപരാഷ്ട്രപതി (ഇന്ത്യ)

ഇന്ത്യാ ഗവൺമെന്റിൽ രാഷ്ട്രപതിക്കുശേഷമുള്ള ഉയർന്ന പദവി - ഇന്ത്യയിലെ രണ്ടാമത്തെ ഉയർന്ന പദവി - ആണ് ഉപരാഷ്ട്രപതിയുടേത്. () ഇന്ത്യയുടെ പാർലമെന്റിന്റെ ഉപരിസഭയായ രാജ്യസഭയുടെ അദ്ധ്യക്ഷൻ എന്ന നിയമനിർമ്മാണാധികാരവും ഉപരാഷ്ട്രപതിയിൽ നിക്ഷിപ്തമായിരിക്കുന്നു. രാഷ്ട്രപതിയുടെ സ്ഥാനത്ത് ഏതെങ്കിലും സാഹചര്യത്തിൽ ഒഴിവുവരുന്ന പക്ഷം താല്കാലികമായി അദ്ദേഹത്തിന്റെ അധികാരങ്ങൾ വിനിയോഗിക്കാനുള്ള ഉത്തരവാദിത്തവും ഇന്ത്യയുടെ ഭരണഘടന പ്രകാരം ഉപരാഷ്ട്രപതിക്കുണ്ട്.

ഇന്ത്യൻ ഭരണഘടനയുടെ 63 -ാം അനുച്ഛേദം "ഇന്ത്യയ്ക്ക് ഒരു ഉപരാഷ്ട്രപതി ഉണ്ടായിരിക്കണം" എന്ന് നിഷ്കർഷിക്കുന്നു. ഇന്ത്യയുടെ ഇപ്പോഴത്തെ ഉപരാഷ്ടപതി വേങ്കൈ നായിഡു ആണ്. 

മരണമോ, രാജിവെയ്കലോ, നീക്കം ചെയ്യലോ തുടങ്ങിയതരത്തിലുള്ള സാഹചര്യങ്ങളിൽ ഇന്ത്യയുടെ രാഷ്ട്രപതി പദം ഒഴിവുവരുന്ന പക്ഷം പുതിയ രാഷ്ട്രപതിയെ സമ്മതിദായക സമൂഹം തെരഞ്ഞെടുക്കുന്നതുവരെ - പരമാവധി 6 മാസം - രാഷ്ട്രപതിയെപ്പോലെ പ്രവർത്തിക്കുവാൻ ഉപരാഷ്ട്രപതിക്ക് ഭരണഘടന ഉത്തരവാദിത്തം നൽകുന്നു. ഇക്കാലയളവിൽ അദ്ദേഹം രാജ്യസഭയുടെ അദ്ധ്യക്ഷനായി പ്രവർത്തിക്കാൻ പാടുള്ളതല്ല. 

രാജ്യസഭയുടെ അധികാരോത്ഭൂതമായ (എക്സ്-ഒഫീഷ്യോ) അദ്ധ്യക്ഷനാണ് ഉപരാഷ്ട്രപതി. രാജ്യസഭയിലെ എല്ലാ ബില്ലുകളും പ്രമേയങ്ങളും അദ്ദേഹത്തിന്റെ അനുമതിയോടെമാത്രമേ അവതരിപ്പിക്കാനാവൂ. അതേസമയം രാജ്യസഭയിലെ അംഗം അല്ലാത്തതിനാൽ അദ്ദേഹത്തിന് സഭയിൽ വോട്ടവകാശം ഇല്ല. രാഷ്ട്രപതിക്കുശേഷം ഇന്ത്യയിലെ രണ്ടാമത്തെ പരമോന്നതപദവിയാണ് ഉപരാഷ്ടരപതിയുടേത്. രാഷ്ട്രപതിക്കാണ് ഉപരാഷ്ട്രപതി രാജി സമർപ്പിക്കുന്നത്. 

==തെരഞ്ഞെടുപ്പ്

==തെരഞ്ഞെടുപ്പ്

==ഇന്ത്യയിലെ ഉപരാഷ്ട്രപതിമാ


</doc>
<doc id="160137" url="https://ml.wikipedia.org/wiki?curid=160137" title="തൃശ്ശൂർ കോർപ്പറേഷൻ">
തൃശ്ശൂർ കോർപ്പറേഷൻ

കേരളത്തിലെ ആറ് കോർപ്പറേഷനുകളിൽ ഒന്നാണ് തൃശ്ശൂർ കോർപ്പറേഷൻ.തൃശൂർ കോർപ്പറേഷന്റെ വിസ്തൃതി 101.42 ചതുരശ്രകിലോമീറ്റർ ആണ്. 2000 ഒക്ടോബർ 1-നാണ് കോർപ്പറേഷൻ രൂപം കൊണ്ടത്.

കേരളത്തിലെ മറ്റ് കോർപ്പറേഷനുകൾ തിരുവനന്തപുരം, കൊല്ലം, കൊച്ചി, കോഴിക്കോട്, കണ്ണൂർ എന്നിവയാണ്.

ആദ്യകാലത്ത് ഒരു താലൂക്ക് ആസ്ഥാനം മാത്രമായിരുന്ന തൃശ്ശൂർ പിന്നീട് കൊച്ചി രാജ്യത്തിന്റെ വടക്കൻ മേഖലയുടെ ആസ്ഥാനമായി. 1921ലാണ് തൃശ്ശൂർ മുനിസിപ്പാലിറ്റി രൂപം കൊണ്ടത്. അതിനുമുമ്പ് ഒരു അർബൻ കൗൺസിൽ ഇവിടെ രൂപം കൊണ്ടിരുന്നു. 1998 ജൂലൈ 15ന് പുറത്തിറക്കിയ പ്രത്യേക അറിയിപ്പിൽ തൃശ്ശൂർ, കൊല്ലം മുനിസിപ്പാലിറ്റികളെ കോർപ്പറേഷനുകളാക്കി ഉയർത്തി. തൃശ്ശൂർ മുനിസിപ്പാലിറ്റിയ്ക്കൊപ്പം അയ്യന്തോൾ, വിൽവട്ടം, ഒല്ലൂക്കര, കൂർക്കഞ്ചേരി, ഒല്ലൂർ പഞ്ചായത്തുകൾ പൂർണ്ണമായും നടത്തറ, കോലഴി പഞ്ചായത്തുകൾ ഭാഗികമായും കൂട്ടിച്ചേർത്താണ് കോർപ്പറേഷൻ രൂപം കൊണ്ടത്. 2000-ൽ നടന്ന തിരഞ്ഞെടുപ്പിനുശേഷം കോൺഗ്രസ് നേതാവായ ജോസ് കാട്ടൂക്കാരൻ കോർപ്പറേഷന്റെ ആദ്യ മേയറായി. സി.പി.ഐ. (എം)ലെ അജിത ജയരാജനനാണ് ഇപ്പോഴത്തെ തൃശ്ശൂർ മേയർ.




</doc>
<doc id="160140" url="https://ml.wikipedia.org/wiki?curid=160140" title="വെള്ളിയാർ പുഴ">
വെള്ളിയാർ പുഴ

പാലക്കാട് ജില്ലയിലെ സൈലന്റ് വാലി മലനിരകളിലൂടെ രൂപംകൊണ്ട് തിരുവിഴാംകുന്ന് നിന്ന് ആരംഭിച്ച് കടലുണ്ടിപ്പുഴയിൽ ചേരുന്ന പുഴയാണ് വെള്ളിയാർപ്പുഴ.ഒലിപ്പുഴ, വെള്ളിയാർ പുഴ എന്നിവയാണ് കടലുണ്ടിപ്പുഴയുടെ പ്രധാന സ്രോതസ്സുകൾ. അലനല്ലൂർ മേലാറ്റൂർ കീഴാറ്റൂർ പഞ്ചായത്തുകളിലൂടെ പുഴ കടന്നു പോവുന്നുണ്ട്. 


</doc>
<doc id="160141" url="https://ml.wikipedia.org/wiki?curid=160141" title="കൊടിയാവണക്ക്">
കൊടിയാവണക്ക്

കേരളത്തിൽ മിക്കവാറും എല്ലാ പ്രദേശങ്ങളിലും കാണപ്പെടുന്ന ഔഷധയോഗ്യമായ ഒരു ചെറിയ സസ്യമാണ് കൊടിയാവണക്ക്. "Euphorbiaceae (Castor family)" സസ്യകുടുംബത്തിൽ ഉൾപ്പെടുന്ന ഇതിന്റെ ശാസ്ത്രീയനാമം "Microstachys chamaelea (L.) Müll.Arg." എന്നാണ്. ഒടിയാവണക്ക്, ഞെട്ടാവണക്ക് എന്നീ പേരുകളിലും ഈ സസ്യം അറിയപ്പെടുന്നു.


ഔഷധനിർമ്മാണത്തിൽ സമൂലമായി ഉപയോഗിക്കുന്ന ഈ സസ്യം ഏകദേശം 30 സെന്റീമീറ്റർ വരെ പൊക്കത്തിൽ വളരുന്നു. തണ്ട് പച്ചനിറത്തിലോ പച്ചയിൽ ചുവപ്പ് കലർന്നതോ ആയിരികും. ഇലകൾ ചെറുതും നീളമുള്ളതുമാണ്. വളരെ ചെറിയ പൂക്കൾ ഉണ്ടാകുന്ന ഇതിന്റെ പൂക്കൾക്ക് മഞ്ഞ നിറമായിരിക്കും. മൂന്ന് വരിപ്പുകൾ ഉള്ള കായ്കളിൽ അണ്ഡാകൃതിയിലുള്ള മൂന്ന് വിത്തുകൾ കാണാപ്പെടുന്നു.


</doc>
<doc id="160143" url="https://ml.wikipedia.org/wiki?curid=160143" title="ഓൺലൈൻ ചാറ്റ്">
ഓൺലൈൻ ചാറ്റ്

ഇന്റർനെറ്റു വഴി രണ്ടോ അതിലധികം പേരോ സംസാരിക്കുന്നതിന് ചാറ്റ് എന്നു പറയാം. അനൗപചാരിക സംഭാഷണം എന്നാണ് ചാറ്റിന്റെ(chat) അർഥം .


</doc>
<doc id="160145" url="https://ml.wikipedia.org/wiki?curid=160145" title="ഊർപ്പണം">
ഊർപ്പണം

പാഴ്പ്രദേശങ്ങളിലും പാതയോരത്തും കണ്ടുവരുന്ന ഒരു ഔഷധസസ്യമാണ് ഊർപണം. "Malvaceae" സസ്യകുടുംബത്തിൽ ഉൾപ്പെടുന്ന ഇതിന്റെ ശാസ്ത്രീയനാമം "Urena lobata" എന്നാണ്. "Caeser Weed" "Aramina" എന്നെല്ലാം പേരുകളുള്ള ഇതിനെ "ഊർപം, വട്ടൂർപം, ഊർപൻ, ഉത്തിരം" എന്നിങ്ങനെ മലയാളത്തിൽ പ്രാദേശികമായും അറിയപ്പെടുന്നു.


ഏകദേശം 1 മീറ്റർ വരെ പൊക്കത്തിൽ വളരുന്ന ഒരു സസ്യമാണ് ഊർപണം. ശാഖകളായി വളരുന്ന ഇതിന്റെ അണ്ഡാകൃതിയിലുള്ള ഇലകൾ ഒന്നിടവിട്ട് ഉണ്ടാകുന്നു. പൂക്കൾക്ക് മഞ്ഞകലർന്ന വെള്ളനിറമായിരിരിക്കും. മൂന്ന് വരിപ്പുകൾ ഉള്ളതും പുറമേ പശിമയുള്ള രോമാവൃതമായ കായ്കളിൽ വിത്ത് കാണപ്പെടുന്നു.



</doc>
<doc id="160147" url="https://ml.wikipedia.org/wiki?curid=160147" title="ചീനിക്കുഴി">
ചീനിക്കുഴി

ഇടുക്കി ജില്ലയിലെ ഉടുമ്പന്നൂർ ഗ്രാമപഞ്ചായത്തിൽ സ്ഥിതി ചെയ്യുന്ന ഒരു ഗ്രാമമാണ് ചീനിക്കുഴി. തൊടുപുഴയിൽ നിന്ന് 20 കിലോമീറ്ററും പഞ്ചായത്ത് ആസ്ഥാനത്തു നിന്ന് 5 കിലോമീറ്ററുമാണ് ഇവിടേക്കുള്ള ദൂരം. ബൗണ്ടറി, മഞ്ചിക്കൽ, പരിയാരം, പെരിങ്ങാശ്ശേരി, മലയിഞ്ചി,കിഴക്കുംപാടം എന്നിവയാണ് സമീപപ്രദേശങ്ങൾ. 

ഉടുമ്പന്നൂർ സർവ്വീസ് സഹകരണ ബാങ്കിന്റെ ഒരു ശാഖ ഇവിടെ പ്രവർത്തിക്കുന്നുണ്ട്. ഒരു പോസ്റ്റ് ഓഫീസും ചെറിയ ഒരു ക്ലിനിക്കും ഇവിടെയുണ്ട്. പനയുടമകൾക്കായി ഒരു പനയുടമ സംഘവും ഇവിടെ പ്രവർത്തിക്കുന്നു.

ചീനിക്കുഴി കവലയിൽ നിന്നും പാത മഞ്ചിക്കൽ, പെരിങ്ങാശ്ശേരി, മലയിഞ്ചി, പരിയാരം എന്നിവിടങ്ങളിലേക്ക് നാലായി പിരിയുന്നു. തൊടുപുഴയിൽ നിന്നും ഇടുക്കിയിലേക്കുള്ള ദൂരം കുറഞ്ഞ പാത ചീനിക്കുഴിയിലൂടെ കടന്നു പോകുന്നു. ഈ പാത പെരിങ്ങാശ്ശേരി, ഉപ്പുകുന്ന് വഴി ഇടുക്കി തൊടുപുഴ പാതയിലെ കുളമാവിനു സമീപമുള്ള പാറമടയിൽ എത്തിച്ചേരുന്നു. ചീനിക്കുഴി വരെ മാത്രം സ്വകാര്യ ബസ് സർവീസുണ്ടായിരുന്ന കാലത്ത് ഇവിടെ നിന്നും ജീപ്പിലായിരുന്നു സമീപ പ്രദേശങ്ങളിലേക്കുള്ള യാത്ര. 

റബ്ബറാണ് ഇവിടുത്തെ പ്രധാന കൃഷി, കൂടാതെ നെല്ല്, കുരുമുളക്, മരച്ചീനി, തുടങ്ങിയ മറ്റു കാർഷികവിളകളും ഇവിടെ കൃഷി ചെയ്യുന്നു. 

ഹിന്ദു, ക്രിസ്ത്യൻ, മുസ്ലിം മതവിഭാഗങ്ങളിലുള്ളവർ ഇവിടെ വസിക്കുന്നു. ചീനിക്കുഴി കവലയിൽ നിന്നും ഏകദേശം ഒരു കിലോമീറ്റർ ദൂരത്തായി സ്ഥിതി ചെയ്യുന്ന സെന്റ് മേരീസ് ദേവാലയമാണ് ഏക ക്രൈസ്തവ ദേവാലയം. ചീനിക്കുഴി കവലയ്ക്കു സമീപം തന്നെ സ്ഥിതി ചെയ്യുന്ന കാവുംപാറ ഭഗവതി ക്ഷേത്രമാണ് ഏക ഹിന്ദു ആരാധനാലയം. മുസ്ലീം ആരാധനാലയ കേന്ദ്രമുള്ളത് ബൗണ്ടറി എന്നറിയപ്പെടുന്ന സമീപ പ്രദേശത്താണ്.

ആദിവാസി ഗോത്രമായ ഊരാളി വിഭാഗക്കാരും ഈ മേഖലയിൽ വസിക്കുന്നുണ്ട്.

കീഴാർകുത്തു വെള്ളച്ചാട്ടമാണ് സമീപത്തുള്ള ഏക വിനോദസഞ്ചാര കേന്ദ്രം.


</doc>
<doc id="160149" url="https://ml.wikipedia.org/wiki?curid=160149" title="ഡോക്ടർ ലൗ">
ഡോക്ടർ ലൗ

കെ. ബിജു രചനയും സംവിധാനവും നിർവ്വഹിച്ച് കുഞ്ചാക്കോ ബോബൻ നായകനായി 2011-ൽ പുറത്തിറങ്ങിയ ഒരു മലയാളചലച്ചിത്രമാണ് ഡോക്ടർ ലൗ. പുതുമുഖങ്ങളെ പ്രധാന കഥാപാത്രങ്ങളാക്കി നിർമ്മിച്ച ഈ ചിത്രത്തിൽ ഭാവന, അനന്യ എന്നിവരാണ് നായികമാർ. ചങ്ങനാശ്ശേരി സെന്റ് ബർക്കുമാൻസ് കോളേജിലാണ് ചിത്രത്തിന്റെ പ്രധാനഭാഗങ്ങൾ ചിത്രീകരിച്ചത്. ജിതിൻ ആർട്ട്സിന്റെ ബാനറിൽ ജോയ് തോമസ് ശക്തികുളങ്ങരയാണ് ചിത്രം നിർമ്മിച്ചത്.

പ്രണയിക്കുന്നവരെ ഒന്നിപ്പിക്കുന്ന വിനയചന്ദ്രന്റെ കഥയാണ് ചിത്രം. തന്റെ പ്രശ്നം പരിഹരിക്കുന്നതിനായി കായികാധ്യാപകനായ സത്യശീലൻ വിനയചന്ദ്രനെ സമീപിക്കുന്നു. അങ്ങനെ വിനയചന്ദ്രൻ കോളേജിലെത്തുന്നു. അതിനുശേഷം വിനയചന്ദ്രന്റെ ജീവിതത്തിലുണ്ടാകുന്ന സംഭവവികാസങ്ങളാണ് ചിത്രത്തിന്റെ ഇതിവൃത്തം.




</doc>
<doc id="160153" url="https://ml.wikipedia.org/wiki?curid=160153" title="പങ്കജ് കപൂർ">
പങ്കജ് കപൂർ

ഒരു ഇന്ത്യൻ ചലച്ചിത്ര-നാടക-ടെലിവിഷൻ നടനും, സംവിധായകനും, തിരക്കഥാക\കൃത്തുമാണ് പങ്കജ് കപൂർ. രണ്ടുതവണ ദേശീയപുരസ്ക്കാരം നേടിയിട്ടുണ്ട്.

1954-ൽ ജനനം. 1973-ൽ ഡൽഹിയിൽനിന്നും എൻജിനീറിങ്ങിൽ ഉയർന്ന മാർക്കോടെ ബിരുദം നേടി. അതിനുശേഷം ഡൽഹിയിലെ നാഷണൽ സ്ക്കൂൾ ഓഫ് ഡ്രാമയിൽ പഠനത്തിനു ചേർന്നു. 1976 മികച്ച നടനുള്ള പുരസ്ക്കാരം നേടിക്കൊണ്ട് എൻ.എസ്.ഡിയിൽ നിന്നും വിജയിച്ചു.

ആദ്യകാലത്ത് നാടകങ്ങൾ മാത്രമായിരുന്നു പ്രവർത്തന മേഖല. റിച്ചാർഡ് ആറ്റർബെറൊയുടെ ഗാന്ധി -യിൽ അഭിനയിക്കുന്നതോടുകൂടി സിനിമയിലും ശ്രദ്ധേയനായി. 74-ഓളം നാടകങ്ങളും, ടെലിവിഷൻ പരമ്പരകളും സംവിധാനം ചെയ്തിട്ടുണ്ട്. ആദ്യ ചലച്ചിത്രം ശ്യാം ബെനഗൽ സംവിധാനം നിർവഹിച്ച ആരോഹൻ (1982) ആയിരുന്നു. അതിനുശേഷം പ്രസിദ്ധമായ ഗാന്ധി എന്ന ഇംഗ്ലീഷ് ചിത്രത്തിൽ മഹാത്മാ ഗാന്ധിയുടെ സെക്രട്ടറി പ്യാരെലാലിന്റെ കഥാപാത്രം അവതരിപ്പിച്ചു. ചിത്രത്തിന്റെ ഹിന്ദി പതിപ്പിൽ മഹാത്മാ ഗാന്ധിയുടെ ശബ്ധം നൽകിയതും ഇദ്ദേഹമാണ്.

സമാന്തര സിനിമകളിൽലും സജീവമായിരുന്നു. ശ്യാം ബെനഗൽ സംവിധാനം ചെയ്ത് മൻഡ്ഡി (1983), കുന്ദൻ ഷായുടെ ജാനേ ബി ദോ യാരോ, മൃണാൾ സെന്നിന്റെ ഖന്ധാർ (1984) വിധു വിനോദ് ചോപ്രയുടെ കാമോഷ് (1985), മണിരത്നം സംവിധാനം ചെയ്ത റോജ, എന്നിവ ശ്രദ്ധേയ ചിത്രങ്ങളാണ്.

1989-ൽ രാഖ് എന്ന ചിത്രത്തി മികച്ച സഹനടനുള്ള ദേശീയ ചലച്ചിത്രപുരസ്കാരം നേടി. 1991-ൽ ഏക്ക് ഡോക്റ്റർ കി മോത്ത് എന്ന ചിത്രത്തിന് ദേശീയ ചലച്ചിത്രപുരസ്ക്കാരത്തിൽ ജൂറുയിടെ പ്രത്യേക പരാമർശം ലഭിച്ചു. 2003-ൽ വിശാൽ ഭരദ്വാജ് സംവിധാനം ചെയ്തു പുറത്തിറങ്ങിയ മക്ക്ബൂൽ എന്ന ചിത്രത്തിന് ഏറ്റവും മികച്ച സഹനടനുള്ള ദേശീയപുരസ്ക്കാരം ലഭിച്ചു. നിരവധി ടെലിവിഷൻ പരമ്പരകളിലും അഭിനയിച്ചിട്ടുണ്ട്. ആദ്യമായി സംവിധാനം ചെയ്ത ഹിന്ദി ചിത്രം മോസം (2011).






</doc>
<doc id="160186" url="https://ml.wikipedia.org/wiki?curid=160186" title="വി. ശാന്താറാം">
വി. ശാന്താറാം

പ്രശസ്തനായ ഇന്ത്യൻ ചലച്ചിത്രസംവിധായകനും, നിർമ്മാതാവും, നടനുമായിരുന്നു വി. ശാന്താറാം എന്ന പേരിൽ അറിയപ്പെട്ടിരുന്ന ശാന്താറാം രാജാറാം വണകുദ്രേ (മറാഠി: शांताराम वणकुद्रे or व्ही. शांताराम).

ശാന്താറാം രാജാറാം വങ്കുന്ദ്രേ 1901- നവംബർ 18-ന് മഹാരാഷ്ട്രയിലുള്ള കോഹൽപൂരിൽ പ്രശസ്തമായ ഒരു ജൈന കുടുംബത്തിൽ ജനിച്ചു. 1921-ൽ സുരേഖാ ഹരൺ എന്ന നിശ്ശബ്ദ ചിത്രത്തിൽ നടനായി ചലച്ചിത്ര ജീവിതം ആരംഭിച്ചു. ചലച്ചിത്രം എന്ന മാദ്ധ്യമത്തിന്റെ ശക്തി തിരിച്ചറിഞ്ഞ് സാമൂഹിക പരിവർത്തനത്തിന് ഉപയോഗിച്ച ആദ്യ ചലച്ചിത്രപ്രവർത്തകരിൽ ഒരാളായിരുന്നു ശാന്താറാം.

1927-ൽ ആദ്യ ചിത്രം "നേതാജി പാൽക്കർ" സാംവിധാനം ചെയ്തു. പ്രഭാത് ഫിലിം കമ്പനി സ്ഥാപകരിൽ ഒരാളായിരുന്നു. 1942-ൽ പ്രഭാത് ഫിലിം കമ്പനിയിൽ നിന്ന് വിട്ട് ബോബെയിൽ രാജ്കമൽ കലാ മന്ദിർ രൂപവർക്കരിച്ചു. "ഡോക്റ്റർ കോട്ട്നിസ് കി അമർ കഹാനി" (1946), "അമർ ഭൂപാലി" (1951), "ജനക് ജനക് പായൽ ബജേ" (1955), "ദോ ആഖേൻ ബാരാ ഹാത്ത്" (1957), "നവരംഗ്" (1959), "ദുനിയാ നേ മാനേ" (1937), "പിൻജരാ" (1972) എന്നിവയാണ് ശ്രദ്ധേയമായ ചലച്ചിത്രങ്ങൾ.

1951-ൽ കാൻസ് അന്താരാഷ്ട്ര ചലച്ചിത്രമേളയിൽ ശാന്താറാം സംവിധാനം ചെയ്ത "ദി ഇമ്മോർട്ടൽ സോങ്ങ്" എന്ന ചിത്രം ഗോൾഡൻ പാം പുരസ്ക്കാരത്തിന് നാമനിർദ്ദേശം ചെയ്യപ്പെട്ടു. 1958-ലെ [[ബെർലിൻ" ചലച്ചിത്രമേളയിൽ "ദോ ആഖേൻ ബാരാ ഹാത്ത്" എന്ന ചിത്രത്തിന് സിൽവർ ബെയെർ പുരസ്ക്കാരം ലഭിക്കുകയുണ്ടായി. പ്രസ്തുത ചിത്രം 1958-ലെ ഏറ്റവും മികച്ച ചിത്രത്തിള്ള ദേശീയപുരസ്ക്കരവും നേടി.

1985-ൽ ചലച്ചിത്രമേഖലയിലെ സമഗ്ര സംഭാവനയ്ക്ക് [[ദാദാസാഹിബ്‌ ഫാൽക്കെ പുരസ്കാരം|ദാദാസാഹിബ് ഫാൽക്കേ പുരസ്ക്കാരത്തിന്]] അർഹമായി. 1992-ൽ മരണാനന്തരബഹുമതിയായി [[പത്മവിഭൂഷൺ]] നൽകി രാഷ്ട്രം അദ്ദേഹത്തെ ആദരിച്ചു.

ഇദ്ദേഹത്തിന്റെ ആത്മക്കഥ "ശാന്താറാം" എന്ന പേരിൽ [[ഹിന്ദി|ഹിന്ദിയിലും]] [[മറാത്തി|മറാത്തിയിലും]] പ്രസിദ്ധീകരിച്ചിട്ടുണ്ട്..

1990 ഒക്ടോബർ 30-ന് തന്റെ 89-ആം വയസ്സിൽ [[മുംബൈ|മുംബൈയിൽ]] വച്ച് അന്തരിച്ച ഇദ്ദേഹത്തിന്റെ പേരിൽ രൂപീകൃതമായ "വി. ശാന്താറാം പിക്ച്ചർ സയിന്റിഫിക്ക് റിസർച്ച് ആന്റ് കൾച്ചറൽ ഫൗഡേഷൻ' വർഷം തോറും ചലച്ചിത്രപ്രതിഭകൾക്ക് ശാന്താറാം പുരസ്ക്കാരം നൽകി വരുന്നു.





[[വർഗ്ഗം:1901-ൽ ജനിച്ചവർ]]
[[വർഗ്ഗം:1990-ൽ മരിച്ചവർ]]
[[വർഗ്ഗം:നവംബർ 18-ന് ജനിച്ചവർ]]
[[വർഗ്ഗം:ഒക്ടോബർ 30-ന് മരിച്ചവർ]]
[[വർഗ്ഗം:മികച്ച സംവിധായകർക്കുള്ള ദേശീയ ചലച്ചിത്രപുരസ്കാരം ലഭിച്ചവർ]]
[[വർഗ്ഗം:ദാദാസാഹിബ് ഫാൽക്കെ പുരസ്കാരജേതാക്കൾ]]
[[വർഗ്ഗം:പത്മവിഭൂഷൺ പുരസ്കാരം ലഭിച്ചവർ]]
[[വർഗ്ഗം:ഇന്ത്യൻ ചലച്ചിത്ര അഭിനേതാക്കൾ]]
[[വർഗ്ഗം:ഹിന്ദി ചലച്ചിത്രസംവിധായകർ]]
[[വർഗ്ഗം:മറാത്തി ചലച്ചിത്രസംവിധായകർ]]

</doc>
<doc id="160205" url="https://ml.wikipedia.org/wiki?curid=160205" title="ഭഗദത്തൻ">
ഭഗദത്തൻ

പ്രാഗ്ജ്യോതിഷത്തിലെ രാജാവായ നരകാസുരന്റെ പുത്രനാണ് ഭഗദത്തൻ. നരകാസുരനെ വധിച്ചത് ഭഗവാൻ ശ്രീകൃഷ്ണനായിരുന്നു. ഭഗദത്തനെ കുരുക്ഷേത്രയുദ്ധത്തിൽ അർജ്ജുനനാണ് വധിച്ചത്. ഭഗദത്തൻ ആനപ്പുറത്തേറിയാണ് പാണ്ഡവരോട് യുദ്ധം ചെയ്തത്. കുരുക്ഷേത്രയുദ്ധത്തിലെ ഭഗദത്തന്റെ ആനയെ മഹാഭാരതത്തിൽ വ്യാസൻ ഉപമിക്കുന്നത് അഷ്ടദിക്ഗജങ്ങളിലെ ഒരാനയായ സുപ്രതികനോടാണ്. 

മഹാഭാരതത്തിൽ ദ്രോണപർവ്വത്തിൽ ഭഗദത്തനെക്കുറിച്ച് വിവരിക്കുന്നുണ്ട്. കുരുക്ഷേത്രയുദ്ധത്തിൽ പ്രാഗ്ജ്യോതിഷവും പങ്കെടുത്തിരുന്നു. അന്നത്തെ രാജാവായിരുന്ന ഭഗദത്തൻ കൗരവപക്ഷത്തു ചേർന്നാണ് യുദ്ധം ചെയ്തത്. വാർദ്ധക്യം ഉണ്ടായിരുന്നെങ്കിലും തന്റെ ആനപ്പുറത്തേറി പന്ത്രണ്ടു ദിവസം പാണ്ഡവരോടു യുദ്ധം ചെയ്തു നിരവധി സൈനികരെ കൊന്നൊടുക്കി. പന്ത്രണ്ടാം ദിവസത്തെ യുദ്ധത്തിൽ ഭഗദത്തൻ ഭീമസേനനോട് യുദ്ധം ചെയ്തു. പ്രായാധിക്യത്താൽ കാഴ്ചശക്തി കുറവായിരുന്ന ഭഗദത്തൻ ഭീമനോട് അതിധീരമായിതന്നെ ഏറ്റുമുട്ടി. (യുദ്ധ സമയത്ത് ഭീമസേനനു 71 വയസ്സ് ഉണ്ടായിരുന്നു അതിലും വളരെയേറെയായിരുന്നു ഭഗദത്തന്റെ പ്രായം). ഭഗദത്തന്റെ കൊലയാന ഒരവസരത്തിൽ ഭീമനെ എടുത്ത് മേല്പോട്ട് എറിഞ്ഞു; ഭീമൻ താഴേക്ക് പതിക്കുമ്പോൾ കൊമ്പിൽ കോർത്ത് കൊല്ലാനായി കൊമ്പുകൾ മുകളിലോട്ടാക്കി നിർത്തി. ആ സമയത്ത് അർജ്ജുനൻ അവിടെ എത്തുകയും തന്റെ ഒരു അമ്പിനാൽ ആനയുടെ ശിരസ്സും, മേല്പോട്ടാക്കി നിർത്തിയിരുന്ന വാലും, ഭഗദത്തന്റെ ശിരസ്സു മുറിച്ച് കടന്നുപോയി. രക്ഷപെട്ട ഭീമൻ വന്നുവീണത് ചത്തുവീണ ആനയുടെ മുകളിലാണ്.


</doc>
<doc id="160212" url="https://ml.wikipedia.org/wiki?curid=160212" title="സെറാഫിന">
സെറാഫിന

റോമൻ കത്തോലിക്കാ സഭയിലെ ഒരു പുണ്യവതിയാണ് വിശുദ്ധ സെറാഫിന അഥവാ വിശുദ്ധ ഫിന (1238–1253). ശാരീരികവൈകല്യമുള്ളവരുടെ പ്രത്യേക മദ്ധ്യസ്ഥയാണ്‌ ഈ പുണ്യവതി.

ഇറ്റലിയിലെ ടസ്‌കനിയിലുള്ള സാൻ ജിമിഞ്ഞാനോയിൽ 1238-ൽ ജനിച്ചു. ഒരു ദരിദ്ര കർഷക കുടുംബത്തിലായിരുന്നു സെറാഫിനയുടെ ജനനം. പിതാവ് സെറാഫിനയുടെ ചെറുപ്പത്തിൽ തന്നെ മരണമടഞ്ഞതിനാൽ അമ്മ കൂലിവേല ചെയ്താണ് നിത്യവൃത്തി കഴിച്ചിരുന്നത്. ദരിദ്രയെങ്കിലും സന്തോഷവതിയും സഹാനുഭൂതിയുള്ളവളുമായിരുന്നു സെറാഫിന. സെറാഫിനയുടെ പത്താം വയസ്സിൽ തളർവാതം പിടിപെട്ട് കഴുത്തിനു കീഴേക്കുള്ള ഭാഗങ്ങൾ പൂർണ്ണമായും തളർന്നു. മുഖം മാത്രമായിരുന്നു സെറാഫിനയ്ക്ക് സ്വയം ചലിപ്പിക്കുവാൻ സാധിച്ചിരുന്നത്. തുടർന്നുള്ള കാലം അമ്മയെ ആശ്രയിച്ചാണ് അവൾ കഴിഞ്ഞത്. കിടക്കുവാനായി ലഭിച്ച കിടക്ക അവൾ നിഷേധിച്ചു. ഓക്കുമരത്തിന്റെ പലകയിലാണ് സെറാഫിന കിടന്നത്. ഒരു വശം മാത്രം ചെരിഞ്ഞു കിടക്കുവാൻ സാധിച്ചിരുന്ന അവളുടെ ആ ഭാഗം വൃണം ബാധിക്കുകയും അതിൽ പുഴുക്കൾ നിറയുകയും ചെയ്തു. എലികൾ മാംസം ഭക്ഷിക്കുവാനായി അവളുടെ ശരീരത്തിൽ കയറിയിറങ്ങി. എങ്കിലും അവൾ വളരെ പ്രശാന്തവതിയായി കാണപ്പെട്ടിരുന്നു. തന്നെ കാണുവാൻ വന്നിരുന്നവരെ അവൾ മാന്യമായും സ്നേഹത്തോടെയും സ്വീകരിച്ചു. എന്നാൽ അധികം വൈകാതെ സെറാഫിനയുടെ അമ്മ ഗോവണിയിൽ നിന്നും വീണു മരണപ്പെട്ടു. ബെലിഡിയ എന്ന കൂട്ടുകാരിയായിരുന്നു പിന്നീട് അവൾക്കു സഹായത്തിനായി ഒപ്പമുണ്ടായിരുന്നത്. കൂട്ടുകാരിയുടെ ഒരു കൈ വൈകല്യം ബാധിച്ചതായിരുന്നു. 

സെറാഫിനായുടെ ഇഷ്‌ടവിശുദ്ധനായിരുന്നു മാർപ്പാപ്പയായിരുന്ന വിശുദ്ധ ഗ്രിഗറി. സെറാഫിനയുടെ പതിനഞ്ചാം വയസ്സിൽ ഒരിക്കൽ ഈ വിശുദ്ധൻ സെറാഫിനാക്ക്‌ പ്രത്യക്ഷപ്പെടുകയും അവൾ തന്നോടൊപ്പം ഉടൻ തന്നെ സ്വർഗത്തിൽ ദൈവത്തെ ആരാധിക്കുവാനായി എത്തിച്ചേരുമെന്നും അറിയിച്ചു. അവൾ അതിസന്തോഷവതിയായി ആ ദിവസത്തിനായി കാത്തിരുന്നു. ഒടുവിൽ ആ വിശുദ്ധന്റെ തിരുനാൾദിനമായ മാർച്ച്‌ 12-നു തന്നെ സെറാഫിന അന്തരിച്ചു. 

മരണമടഞ്ഞ ആ നിമിഷം തന്നെ ദേവാലയ മണികൾ താനെ മുഴങ്ങിയിരുന്നു. തലമുറകൾ പറയുന്നതനുസരിച്ച് സെറാഫിനയെ നാളുകളോളം കിടത്തിയിരുന്ന മരപ്പലകയിൽ നിന്നും മാറ്റിയപ്പോൾ അതിൽ അതിൽനിറയെ പൂക്കൾ വിരിഞ്ഞുനിന്നിരുന്നെന്നും അതിൽ നിന്നും അവളുടെ ശരീരത്തിൽ നിന്നും മനോഹരമായ സുഗന്ധം പുറപ്പെടുകയും ചെയ്തിരുന്നെന്നാണ്. സാൻ ജിമിഞ്ഞാനോ ദേവാലയത്തിൽ അവളുടെ ശരീരം വച്ചിരുന്നപ്പോൾ മൃതദേഹത്തിൽ നിന്നും ഒരു കൈ ഉയർന്നു സമീപസ്ഥയായി നിന്നിരുന്ന ബെലിഡിയയുടെ വൈകല്യമുള്ള കരത്തിൽ സ്പർശിക്കുകയും അവളുടെ വൈകല്യം നീങ്ങുകയും ചെയ്തു. ഇതിനു ശേഷം കുറച്ചു ദിവസങ്ങൾക്കു ശേഷമാണ് സെറാഫിനയുടെ ശരീരം സംസ്കരിച്ചത്. തുടർന്നും പല തരത്തിലുള്ള അത്ഭുതങ്ങൾ ധാരാളം സംഭവിച്ചിരുന്നു. സഭ മാർച്ച് 15-ന് സെറാഫിനയുടെ തിരുനാൾ ആചരിക്കുന്നു.



</doc>
<doc id="160221" url="https://ml.wikipedia.org/wiki?curid=160221" title="തപൻ സിൻഹ">
തപൻ സിൻഹ

ഒരു ഇന്ത്യൻ ചലച്ചിത്രസംവിധായകനും, തിരക്കഥാകൃത്തും, സംഗീത സംവിധായകനുമായിരുന്നു തപൻ സിൻഹ (ബംഗാളി: তপন সিন্‌হা), (2 ഒക്ടോബർ 1924 – 15 ജനുവരി 2009).

1924-ൽ കൊൽക്കത്തയിൽ ജനനം. ഭൗദ്ധിക ശാസ്ത്രത്തിൽ പാട്ണ സർവ്വകലാശാലയിൽ നിന്നും ബിരുദയും കൽക്കട്ട സർവ്വകലാശാലയിൽ നിന്ന് ബിരുദാനന്തര ബിരുദവും നേടി. 1950-ൽ ചലച്ചിത്രപഠനത്തിന് ലണ്ടനിൽ പോകുകയും ചില ബ്രിട്ടീഷ് ചലച്ചിത്രങ്ങളിൽ പ്രവർത്തിക്കുകയും ചെയ്തു. 1954-ൽ ആദ്യചിത്രം അൻഗുഷ് പുറത്തിറങ്ങി. ആദ്യകാലങ്ങളിൽ ജോൺ ഫോഡ്, കാരോൾ റീഡ്, ബില്ലി വിൽഡർ തുടങ്ങിയ സമകാലീന ബ്രിട്ടീഷ്-അമേരിക്കൻ ചലച്ചിത്രകാരന്മാർ അദ്ദേഹത്തിൽ സ്വാധീനം ചെലുത്തി.

1957-ൽ കാബൂളിവാല എന്ന ചിത്രത്തിന് ബെർലിൻ അന്താരാഷ്ട്ര ചലച്ചിത്രമേളയിൽ ഗോൾഡൻ ബെയർ നാമനിർദ്ദേശം ലഭിച്ചു. 1988-ൽ പുറത്തിറങ്ങിയ ആജ് കി റോബിൻഹുഡ് എന്ന ചിത്രത്തിന് ബെർലിൻ ചലച്ചിത്രമേളയിൽ യുനിസെഫ് പുരസ്ക്കരം നേടി. 1991-ൽ പുറത്തിറങ്ങിയ ഏക്ക് ഡോക്റ്റർ കി മോത്ത് എന്ന ചിത്രം മികച്ച സംവിധായകനുള്ള സുവർണ്ണ കമലം ഉൾപ്പെടെ ധാരാളം പുരസ്ക്കാരങ്ങൾ നേടിയ ചലച്ചിത്രമാണ്.

ബംഗാളിക്കു പുറമേ ഹിന്ദിയിലും, ഓറിയയിലും ഇദ്ദേഹം ചിത്രങ്ങൾ ഒരുക്കിയിട്ടുണ്ട്.

ഇദ്ദേഹത്തിന്റെ ചിത്രങ്ങൾ ബെർലിൻ, വെനീസ്, ലണ്ടൻ, മോസ്ക്കോ, സാൻഫ്രാൻസിസ്ക്കോ, ലൊക്കാർണോ, എന്നിങ്ങനെ നിരവധി അന്താരാഷ്ട്ര ചലച്ചിത്രമേളകളിൽ പങ്കെടുത്തിട്ടുണ്ട്. സാൻഫ്രാൻസിസ്ക്കോ, തഷ്ക്കന്റ് ചലച്ചിത്രമേളകളിൽ ജൂറി അംഗമായും പ്രവർത്തിച്ചിട്ടുണ്ട്.




</doc>
<doc id="160223" url="https://ml.wikipedia.org/wiki?curid=160223" title="പോൾ ലാഫാർജ്">
പോൾ ലാഫാർജ്

ഫ്രഞ്ച് സോഷ്യലിസ്റ്റ് പ്രസ്ഥാനത്തിന്റെ മുൻനിരനേതാവും സ്പാനിഷ് സോഷ്യലിസ്റ്റ് പ്രസ്ഥാനത്തിന്റെ വളർച്ചയിൽ പ്രധാന സംഭാവന നൽകിയാളുമായ പോൾ ലാഫാർജ് (1842 ജൂൺ 16 – 1911 നവംബർ 26) കാൾ മാർക്സിന്റെ മരുമകനും കൂടിയായിരുന്നു. മാർക്സിസ്റ്റ് സാഹിത്യകാരൻ, പത്രപ്രവർത്തകൻ, സാഹിത്യവിമർശകൻ, വിപ്ലവകാരി എന്നിങ്ങനെ ബഹുമുഖവ്യക്തിത്വത്തിനുടമായിയിരുന്ന ലാഫാർജ് മാർക്സിന്റെ രണ്ടാമത്തെ മകൾ ലോറയെയാണ് വിവാഹം കഴിച്ചത്. ശ്രദ്ധേയമായ നിരവധി രചനകൾ നടത്തിയിട്ടുള്ള അദ്ദേഹത്തിന്റെ ഏറ്റവും പ്രശസ്തമായ കൃതി അലസമായിരിക്കാനുള്ള അവകാശം എന്നതാണ്. ഫ്രഞ്ച് ദമ്പദികളുടെ മകനായി ക്യൂബയിൽ ജനിച്ച ലാഫാർഗ് കൂടുതൽ കാലം ചെലവിട്ടത് ഫ്രാൻസിലും പിന്നെ സ്പെയിനിലുമായിരുന്നു. എംഗത്സിന്റെ അവസാനനാളുകലിൽ അദ്ദേഹത്തിന്റെ സഹപ്രവർത്തകനായിരുന്ന ലാഫാർഗ് ഭാര്യ ലോറയോടോപ്പം 69 -ാം വയസ്സിൽ അത്മഹത്യ ചെയ്തു.


</doc>
<doc id="160224" url="https://ml.wikipedia.org/wiki?curid=160224" title="അന്യാപദേശശതകം">
അന്യാപദേശശതകം

നീലകണ്ഠദീക്ഷിതരുടെ ഒരു സംസ്കൃത കാവ്യമാണ് അന്യാപദേശശതകം. പേരുകൊണ്ടു വ്യക്തമാകുന്നതുപോലെ നൂറ് അന്യാപദേശശ്ലോകങ്ങളാണ് ഉള്ളടക്കം; ഒടുവിൽ മംഗളാശംസയായി ഭൂദേവീസ്തുതിയായ ഒരു ശ്ലോകവും ഉണ്ട്. ശാർദൂലവിക്രീഡിതം ആണ് വൃത്തം.

ഈ കാവ്യം ഇതേ പേരിൽ കേരളവർമ വലിയകോയിത്തമ്പുരാൻ, മണിപ്രവാളമായി വിവർത്തനം ചെയ്തിരിക്കുന്നു (1902); വൃത്തം, കുസുമമഞ്ജരി. ദീക്ഷിതരുടെ മൂലപദ്യങ്ങൾക്ക് അവയുടെ പ്രസ്തുതമെന്തെന്ന് വ്യക്തമാക്കുന്ന ഓരോ ചെറിയ അവതാരികക്കുറിപ്പുകൾ സ്വാതിതിരുനാൾ രാമവർമ മഹാരാജാവ്, സംസ്കൃതഗദ്യത്തിൽ മുമ്പേ എഴുതിയിട്ടുണ്ടായിരുന്നു. ഈ അവതാരികയോടുകൂടി മൂലപദ്യവും അതിനു കീഴിൽ രണ്ടിന്റെയും മലയാളവിവർത്തനവും വിവർത്തിതപദ്യങ്ങൾക്ക് എം. രാജാരാജവർമയുടെ വിശദവ്യാഖ്യാനവും - ഇങ്ങനെയാണ് അന്യാപദേശശതക മണിപ്രവാളത്തിന്റെ പ്രസിദ്ധീകരണം.

സാഹിത്യസംരംഭമെല്ലാം ശമിച്ച് "നിർവാണമായ അഗ്നിപർവതം പോലെ" അടങ്ങിയിരിക്കുന്ന താൻ ഇങ്ങനെയൊരു വിവർത്തനത്തിന് തുനിയാനിടയാക്കിയ ഹൃദയപ്രേരണകൾ, കേരളവർമ പ്രസ്താവനയിൽ വ്യക്തമാക്കിയിട്ടുണ്ട്. ദ്വിതീയാക്ഷരപ്രാസത്തിൽ സാർവത്രികമായി സ്വരവ്യഞ്ജനൈകരൂപ്യം വരുത്തുവാൻ സ്വതന്ത്രകൃതിയിലെന്നപോലെ വിവർത്തനത്തിലും അനായാസമായി കഴിയും എന്നു വെളിപ്പെടുത്തുകയാണ് അവയിലൊന്ന്.

മാതൃകയ്ക്കായി ഒരു പദ്യത്തിന്റെ മൂലവും വിവർത്തനവും അവതാരികസഹിതം ഉദ്ധരിക്കുന്നു:

അസ്വാധീനനിലയിലിരുന്നുകൊണ്ട് വലിയ പദവിയെ അനുഭവിക്കുന്നതിന് സ്വേച്ഛപോലെ ഇരിക്കുന്നവന്റെ സുഖം കിട്ടുകയില്ലെന്നു പറയുന്നു.


</doc>
<doc id="160226" url="https://ml.wikipedia.org/wiki?curid=160226" title="അന്യായക്കാരൻ">
അന്യായക്കാരൻ

ക്രിമിനൽ നടപടിനിയമം 2-ആം വകുപ്പ്-ഡി-ഉപവകുപ്പനുസരിച്ച് ഒരു മജിസ്ട്രേട്ടിന്റെ മുന്നിൽ വാങ്മൂലമായോ രേഖാമൂലമായോ, ഒരു കുറ്റം നടന്നതായി ആരോപണം ഉന്നയിക്കുന്ന ആളാണ് അന്യായക്കാരൻ. കുറ്റം ചെയ്തത് അറിയപ്പെടുന്നതോ അറിയപ്പെടാത്തതോ ആയ ആരെങ്കിലും ആയിരിക്കാം. ക്രിമിനൽ നിയമമനുസരിച്ച് വേണ്ട നടപടികൾ എടുക്കുന്നതിനായി ഉന്നയിക്കുന്ന ആരോപണത്തിനാണ് അന്യായമെന്നു പറയുന്നത്. അന്യായം എഴുതിയാണ് ബോധിപ്പിക്കുന്നതെങ്കിൽ അന്യായക്കാരൻ അതിൽ ഒപ്പു വച്ചിരിക്കണം. ഒരു കുറ്റകൃത്യത്തെ സംബന്ധിച്ച് അറിയാനിടയാകുന്ന ഏതൊരാൾക്കും അന്യായം ബോധിപ്പിക്കാവുന്നതാണ്. അന്യായത്തിനു നിദാനമായ കൃത്യം കുറ്റകരമായിട്ടുള്ളതാണെന്ന് വ്യക്തമാക്കേണ്ടതാണ്. ആരോപിച്ചിട്ടുള്ള കുറ്റങ്ങളുടെ പിന്നിലുള്ള എല്ലാ വസ്തുതകളും അന്യായത്തിൽ സവിസ്തരം പ്രതിപാദിക്കണമെന്നില്ലെങ്കിലും കുറ്റങ്ങൾക്ക് ആശ്രയമായ വസ്തുതകളുടെ ചുരുക്കമെങ്കിലും വ്യക്തമാക്കിയിരിക്കണം. അന്യായത്തിൽ പ്രതികളുടെ സൂക്ഷ്മമായ പേരും മറ്റും വിശദീകരിച്ചിട്ടില്ലെങ്കിലും പിന്നാലേ ലഭിക്കുന്ന തെളിവുകളുടെ അടിസ്ഥാനത്തിൽ പ്രതികളെ ചേർത്ത് നടപടികൾ എടുക്കുന്നതിന് മജിസ്ട്രേട്ടിനധികാരമുണ്ട്. ശിക്ഷാനിയമത്തിലെ പ്രസക്ത വകുപ്പുകൾ അന്യായത്തിൽ ഉദ്ധരിക്കണമെന്നില്ല. പ്രഥമദൃഷ്ട്യാ ഏതെങ്കിലും കുറ്റങ്ങൾ ചെയ്തിട്ടുണ്ടെന്നും അവ ഏതെല്ലാം വകുപ്പുകൾ അനുസരിച്ച് ശിക്ഷാർഹമാണെന്നും തീരുമാനിക്കുവാൻ മജിസ്ട്രേട്ടിനധികാരമുണ്ട്.

ക്രിമിനൽ നടപടിനിയമമനുസരിച്ച് വേണ്ട നടപടികൾ സ്വീകരിക്കുന്നതിനുള്ള അപേക്ഷകൂടി ഉൾക്കൊള്ളുന്ന പരാതി മാത്രമേ അന്യായമായി പരിഗണിക്കപ്പെടുകയുള്ളൂ. അന്യായത്തിൽ പറയുന്ന വസ്തുതകൾ വെറും കുറ്റാരോപണങ്ങൾ മാത്രമാകയാൽ അവയ്ക്ക് സത്യവാങ്മൂലത്തിന്റെ പരിശുദ്ധിയില്ല. ക്രിമിനൽനടപടിനിയമത്തിലെ 200-ആം വകുപ്പനുസരിച്ച് അന്യായത്തിൽ പറയുന്ന കുറ്റകൃത്യം തിരിച്ചറിയുന്നതിനുമുൻപ് മജിസ്ട്രേട്ട് അന്യായക്കാരനെ സത്യം ചെയ്യിച്ച് വിചാരണ നടത്തേണ്ടതാണ്.


</doc>
<doc id="160227" url="https://ml.wikipedia.org/wiki?curid=160227" title="കരൈവെട്ടി പക്ഷി സങ്കേതം">
കരൈവെട്ടി പക്ഷി സങ്കേതം

തമിഴ്നാട്ടിലെ അരിയലൂർ ജില്ലയിലാണ് കരൈവെട്ടി പക്ഷി സങ്കേതം . അരിയലുർ പട്ടണത്തിൽ നിന്നുള്ള അകലം 12 കിലോമീറ്റർ. . 454 ഹെക്ടർ പ്രദേശം ഉൾക്കൊള്ളുന്ന ഈ പക്ഷി സങ്കേതത്തിൽ 90 ഇനം ജലപക്ഷികളെയും 100 ഇനം കരപക്ഷികളെയും രേഖപ്പെടുത്തിയിട്ടുണ്ട്. പ്രതിവർഷം ആകെ 50,000 പക്ഷികൾ ഇവിടെ എത്താറുണ്ട്. 
പറക്കുന്ന കറിത്തലയൻ വാത്ത (Barheaded goose), സ്പൂൺ ചുണ്ടൻ കൊറ്റി(Spoon billed stork ) വർണ കൊക്കുകൾ , പെലികൻ തുടങ്ങിയവ ആണ് പ്രധാന ജല പക്ഷികൾ. 


</doc>
<doc id="160230" url="https://ml.wikipedia.org/wiki?curid=160230" title="ക്യാമറ ബഫ്">
ക്യാമറ ബഫ്

ക്രിസ്റ്റോഫ് കീസ്‌ലോവ്‌സ്കി സംവിധാനവും, രചനയും നിർവഹിച്ച് 1979-ൽ പുറത്തിറങ്ങിയ ഒരു പോളിഷ് ചലച്ചിത്രമാണ് ക്യാമറ ബഫ് (പോളിഷ്: Amator, meaning "amateur"). സാധാരണക്കാരനായ ഒരു ഫാകറ്ററി ജീവനക്കാരൻ ഹോബി എന്ന നിലയിൽ 8 എം.എം ക്യാമറ ഉപയോഗിച്ച് ആരംഭിക്കുന്ന അമച്ച്വർ ചലചിത്രനിർമ്മാണം പിന്നീട് അയാളുടെ ജീവിതത്തെ മാറ്റിമറിക്കുന്നതാമാണ് ചിത്രത്തിന്റെ ഇതിവൃത്തം. കമ്മ്യൂണിസ്റ്റ് പോളണ്ടിൽ നിലനിന്നിരുന്ന സെൻസർഷിപ്പ് സമ്പ്രദായത്തിനും വ്യക്തി സ്വാതന്ത്ര്യത്തിനുമേലുള്ള അടിച്ചമർത്തലുകൾക്കും എതിരായ പ്രതികരണമായു ചിത്രം വിലയിരുത്തപ്പെടുന്നു. 1980-ലെ ബെർലിൻ അന്താരാഷ്ട്ര ചലച്ചിത്രമേളയിൽ ചിത്രം ഇന്റർഫിലിം പുരസ്ക്കാരം നേടി. 1979-ലെ മോസ്ക്കോ അന്താരാഷ്ട്ര ചലച്ചിത്രമേളയിൽ ഗോൾഡൻ പ്രൈസ് പുരസ്ക്കാരത്തിനും FIPRESCI പുരസ്ക്കാരത്തിനും ചിത്രം അർഹമായി. 1979-ലെ പോളിഷ് ചലച്ചിത്രമേളയിൽ ഗോൽഡൻ ലയൻ പുരസ്ക്കാരവും ചിത്രം നേടുകയുണ്ടായി.

ഫാകറ്ററി ജീവനക്കാരനായ ഫിലിപ്പ് ഒരു 8 എം..എം ക്യാമറ വാങ്ങുന്നു. പുതുതായി ജനിച്ച മകളുടെ ചിത്രങ്ങൾ എടുക്കുക എന്നതായിരുന്നു ഉദ്ദേശം. അയാളുടെ ക്യാമറയെക്കുറിച്ച് കേട്ടറിഞ്ഞ മേലുദ്യോഗസ്ഥൻ ജൂബിലി ആഘോഷങ്ങൾ അയാളോട് ചിത്രീകരിക്കുവാൻ ആവശ്യപ്പെടുന്നു. ക്രമേണ ഫിലിപ്പ് ചലച്ചിത്ര നിർമ്മാണത്തിൽ അതീവ താൽപര്യമെടുക്കുകയും എഡിറ്റിങ്ങ് ഉൾപ്പെടെയുള്ള പുതിയ ചലച്ചിത്ര വിഷയങ്ങൾ പഠിക്കുവാൻ ആരംഭിക്കുകയും ചെയ്യുന്നു. അതിനിടയിൽ അയാൾ നിർമ്മിച്ച ചിത്രം ഒരു ചലച്ചിത്രമേളയിൽ പങ്കെടുക്കുകയും പുരസ്ക്കാരം നേടുകയും ചെയ്യുന്നു. ഭാര്യ ഇർക്കയ്ക്ക് അയാളുടെ പുതിയ വിനോദം ഒട്ടും ഇഷ്ടപ്പെടുന്നുമില്ല. അതിനിടയിൽ ഫാക്റ്ററിയിലെ കുള്ളനായ ഒരു ജീവനക്കാരനെ മുഖ്യ കഥാപാത്രമാക്കി ഫിലിപ്പ് എടുത്ത ഡോക്യുമെന്ററി ചിത്രം ടെലിവിഷനിൽ പ്രദർശിപ്പിക്കപ്പെടുന്നു. ചിത്രങ്ങളെടുക്കുവാൻ 16 എം.എം ക്യാമറയും അയാൾക്ക് ലഭിക്കുന്നുണ്ട്. മേലുദ്ദ്യോഗസ്ഥൻ പലപ്പോഴും അയാളുടെ പ്രവർത്തങ്ങൽക്ക് തടയിടുവാൻ ശ്രമിക്കുന്നു. അഭിപ്രായ വ്യത്യാസത്തെ തുടർന്ന് ഭാര്യയും അയാളെ വിട്ടുപിരിയുന്നു. 

1979 Moscow International Film Festival




</doc>
<doc id="160235" url="https://ml.wikipedia.org/wiki?curid=160235" title="മങ്കാത്ത (തമിഴ് ചലച്ചിത്രം)">
മങ്കാത്ത (തമിഴ് ചലച്ചിത്രം)

2011-ആഗസ്റ്റിൽ പ്രദർശനം ആരംഭിച്ച ഒരു തമിഴ് ചലച്ചിത്രമാണ് മങ്കാത്ത. (மங்காத்தா) അജിത്, അർജ്ജുൻ തുടങ്ങിയ പ്രധാനനടന്മാർ അഭിനയിച്ച ഈ ചിത്രം അജിത്തിന്റെ അൻപതാമത് ചിത്രം കൂടിയാണ്. സൺ പിക്ചേഴ്സിന്റെ ബാനറിൽ ദയാനിധി അഴഗിരി, വിവേക് രത്നവേൽ എന്നിവർ നിർമ്മിച്ച ഈ ചിത്രം കഥയും തിരക്കഥയും എഴുതി സംവിധാനം ചെയ്തിരിക്കുന്നത് വെങ്കട് പ്രഭുവാണ്. യുവൻ ശങ്കർ രാജയാണ് സംഗീത സംവിധായകൻ. ഛായാഗ്രഹണം ശക്തി ശരവണനും ചിത്രസംയോജനം നിർവ്വഹിച്ചിരിക്കുന്നത് കെ.എൽ. പ്രവീൺ, എൻ.ബി. ശ്രീകാന്ത് എന്നിവർ ചേർന്നുമാണ്. അജിത് അർജ്ജുൻ എന്നിവരെക്കൂടാതെ തൃഷ കൃഷ്ണൻ, ലക്ഷ്മി റായ്, അഞ്ജലി, ആൻഡ്രിയ, വൈഭവ് റെഡ്ഡി, പ്രേംജി അമരൻ, അരവിന്ദ് എന്നിവരും അഭിനയിച്ചിരിക്കുന്നു.


</doc>
<doc id="160236" url="https://ml.wikipedia.org/wiki?curid=160236" title="ഡിങ്കോ">
ഡിങ്കോ

ഓസ്ട്രേലിയയിൽ മാത്രം കണ്ടു വരുന്ന ഒരു കാട്ടുനായ ആണ് ഡിങ്കോ. ആയിരകണക്കിന് വർഷങ്ങൾക്കു മുൻപ് ഏഷ്യയിൽ നിന്നു വന്നതാന്നു ഇവയന്നു കരുതുന്നു . ഇവ മറ്റു നായകളിൽ നിന്നും വളരെ വ്യത്യസ്തമാണ് ഇവയുടെ ജെനുസ് തന്നെ വേറെയാണ്. ഓസ്ട്രേലിയയുടെ ആവാസ വ്യവസ്ഥയിൽ വളരെ പ്രധാനമായ ഒരു പങ്കാണ് ഡിങ്കോ വഹികുനത് ,


</doc>
<doc id="160237" url="https://ml.wikipedia.org/wiki?curid=160237" title="ജഗ്‌മോഹൻ മുന്ദ്ര">
ജഗ്‌മോഹൻ മുന്ദ്ര

ഇന്ത്യൻ ചലച്ചിത്രസംവിധായകനും, നടനും, തിരക്കഥാകൃത്തും, നിർമ്മാതാവുമായിരുന്നു ജഗ്‌മോഹൻ മുന്ദ്ര(29 ഒക്ടോബർ 1948 – 4 സെപ്റ്റബർ 2011). ജഗ് മുന്ദ്ര എന്ന പേരിലും അറിയപ്പെടുന്നു.

1948-ൽ നാഗ്പൂരിൽ ജനനം. മുംബൈ ഐ.ഐ.ടിയി പഠനത്തിനു ശേഷം ഇലക്‌ട്രിക്കൽ എൻജിനീയറിംഗ്‌ ഉപരിപഠനത്തിനായി അമേരിക്കയിലേക്ക് പോയി. ആദ്യ സെമസ്റ്ററിനു ശേഷം മാർക്കറ്റിങ്ങ് വിഭാഗത്തിലേക്ക് മാറി. 1982-ൽ ആദ്യ ചിത്രം സുരാഗ് പുറത്തിറങ്ങി. ബലാത്‌സംഗത്തിന് ഇരയായ സ്തീയുടെ കഥ പറയുന്ന ബാവൻഡാർ 2000-ൽ പുറത്തിറങ്ങി. 2006 പുറത്തിറങ്ങിയ പ്രൊവൊക്ക്ഡ്, 2007-ൽ പുറത്തുവന്ന ഷൂട്ട് അറ്റ് സൈറ്റ് എന്നിവയും ശ്രദ്ധേയ ചിത്രങ്ങളാണ്. മുപ്പതോളം ചിത്രങ്ങൽ സംവിധാനം ചെയ്തിട്ടുണ്ട്.

2011 സെപ്റ്റംബർ 4 ന് മുംബൈയിൽ വച്ച് ഹൃദയാഘാതത്തെത്തുടർന്ന് അന്തരിച്ചു.


</doc>
<doc id="160244" url="https://ml.wikipedia.org/wiki?curid=160244" title="എസ്തപ്പാൻ">
എസ്തപ്പാൻ

ജി. അരവിന്ദൻ തിരക്കഥയും സംവിധാനവും നിർവഹിച്ച് 1980-ൽ പുറത്തിറങ്ങിയ മലയാളചലച്ചിത്രമാണ് എസ്തപ്പാൻ. ചിത്രത്തിന്റെ സഹ സംഗീതസംവിധാനം നിർവഹിച്ചിരിക്കുന്നതും, സന്നിവേശം നിർവഹിച്ചിരിക്കുന്നതും അരവിന്ദനാണ്. രാജൻ കാക്കനാടൻ, കൃഷ്ണപുരം ലീല, സുധർമ, ശോഭന സമർത്ത് എന്നിവർ മുഖ്യ കഥാപാത്രങ്ങലെ അവതരിപ്പിച്ചിരിക്കുന്നു. ചിത്രം മികച്ച സംവിധാനത്തിനും മികച്ച ഛായാഗ്രഹണത്തിനുമുളള ആ വർഷത്തെ സംസ്ഥാന ചലച്ചിത്ര പുരസ്ക്കാരങ്ങൾക്ക് അർഹമായി.






</doc>
<doc id="160246" url="https://ml.wikipedia.org/wiki?curid=160246" title="പൂട്ട്">
പൂട്ട്

താക്കോൽ ,വിരലടയാളം, രഹസ്യവിവരം എന്നിവ തനിച്ചോ സമ്മിശ്രണമായോ ഉപയോഗിച്ച് തുറക്കാവുന്നതും പൂട്ടിയിടാൻ ഉപയോഗിക്കുന്നതുമായ ഇലക്ട്രോണികമോ യാന്ത്രികമോ ആയ ഒരു ഉപകരണമാണ് പൂട്ട്

ഇരുപതാം നൂറ്റാണ്ടിന്റെ ആദ്യത്തിൽ ഈജിപ്തിൽ നിന്നും 250 ബി.സിയിൽ ഉപയോഗിച്ചിരുന്നുവെന്ന് കരുതുന്ന മരം കൊണ്ടുണ്ടാക്കിയ പൂട്ടും താക്കോലും കണ്ടെത്തി


</doc>
<doc id="160262" url="https://ml.wikipedia.org/wiki?curid=160262" title="പുന്നമട കായൽ">
പുന്നമട കായൽ

ആലപ്പുഴയ്ക്കടുത്ത് സ്ഥിതിചെയ്യുന്ന വേമ്പനാട് കായലിന്റെ ഒരു ഭാഗമാണു് പുന്നമട കായൽ. ആലപ്പുഴയിൽ നിന്നും ചങ്ങനാശ്ശേരിക്കും കോട്ടയത്തേക്കും പോകുന്ന ജലപാത ഇതിലുടെ കടന്നുപോകുന്നു പ്രസിദ്ധമായ നെഹ്‌റു ട്രോഫി വള്ളംകളി നടക്കുന്നതു് ഇവിടെയാണു്. വിദേശികളടക്കം ധാരാളംപേരെ ആകർഷിക്കുന്ന ഒരു വിനോദസഞ്ചാര കേന്ദ്രം കൂടിയാണിതു്. 
പുന്നമടക്കായലിനാൽ ചുറ്റപ്പെട്ട മൂന്ന് പ്രധാന ദ്വീപുകളാണുള്ളത്. പാതിരാമണൽ, പെരുമ്പളം, പള്ളിപ്പുറം എന്നിവയാണവ


</doc>
<doc id="160272" url="https://ml.wikipedia.org/wiki?curid=160272" title="താക്കോൽ">
താക്കോൽ

പൂട്ടുകൾ തുറക്കാനുപയോഗിക്കുന്ന ഉപകരണമാണ് താക്കോൽ. സാധാരണ താക്കോലുകൾക്ക് ഒരു നീണ്ട ഭാഗവും ഒരു പിടിയും ഉണ്ടായിരിക്കും. പിടിയിൽ ഒരു തുളയുണ്ടാക്കി ഒരു വളയത്തിൽ തൂക്കിയിട്ടാണ് താക്കോലുകൾ സൂക്ഷിക്കുന്നത്. ഇത്തരത്തിൽ താക്കോൽ സൂക്ഷിക്കാനായി ഉണ്ടാക്കുന്ന വളയമാണ് താക്കോൽവളയങ്ങൾ. നീണ്ട ഭാഗത്ത് പൂട്ടിനനുസരണമായി കൊത്തിയുണ്ടാക്കിയ വെട്ടുകൾ കാണാം. പൂട്ടിന്റെ തുളയുള്ള ഭാഗത്ത് നീണ്ടഭാഗം ഉള്ളിൽ കടത്തി തിരിച്ചാണ് പൂട്ടുകൾ തുറക്കുന്നത്. പൂട്ടിന്റെ യഥാർത്ഥ താക്കോലല്ലെങ്കിൽ താക്കോൽ തിരിയുകയില്ല. 
താക്കോലുകൾ ആധുനിക മനുഷ്യന്റെ നിത്യജീവിതത്തിന്റെ ഭാഗമായിക്കഴിഞ്ഞു. ഒരു കൂട്ടം താക്കോലുകൾ കൈകാര്യം ചെയ്യുക എന്നത് നിത്യജീവിതത്തിൽ എല്ലാമനുഷ്യരും ചെയ്യുന്ന പ്രവർത്തിയാണ്.


</doc>
<doc id="160283" url="https://ml.wikipedia.org/wiki?curid=160283" title="കുരുക്ഷേത്രയുദ്ധം">
കുരുക്ഷേത്രയുദ്ധം

ഇന്ത്യൻ ഇതിഹാസമായ മഹാഭാരതത്തിൽ‌ വർണിച്ചിരിക്കുന്ന യുദ്ധമാണ് കുരുക്ഷേത്രയുദ്ധം. ചന്ദ്രവംശത്തിലെ ഹസ്തിനപുരി രാജാവ് ധൃതരാഷ്ട്രരുടെ പുത്രന്മാരും (കൗരവർ), അദ്ദേഹത്തിന്റെ അനുജൻ പാണ്ഡുവിന്റെ പുത്രന്മാരും (പാണ്ഡവർ) മുഖ്യ എതിരാളികളായി യുദ്ധം ചെയ്തു. ഇപ്പോഴുള്ള ഹരിയാനയിലെ കുരുക്ഷേത്ര എന്ന സ്ഥലത്തുവെച്ചു നടന്നതിനാൽ കുരുക്ഷേത്രയുദ്ധം എന്നറിയപ്പെട്ടു.. ഇതിഹാസത്തിൽ കുരുക്ഷേത്രയുദ്ധം പതിനെട്ട് ദിവസങ്ങൾ നീണ്ടു നിന്നതായി പറയുന്നു. യുദ്ധത്തിൽ ഇരുപക്ഷത്തുമായി പതിനെട്ട് അക്ഷൗഹിണികൾ പങ്കെടുത്തു നാമാവശേഷമായി. പാണ്ഡവപക്ഷത്ത് ഏഴ് അക്ഷൗഹിണി പടസമൂഹങ്ങൾക്ക് സർവ്വസേനാധിപതിയായി പാഞ്ചാല രാജകുമാരനായ ധൃഷ്ടദ്യുമ്നനും, കൗരവരുടെ പതിനൊന്ന് അക്ഷൗഹിണി പടയുടെ സർവ്വസേനാധിപതിയായി ഭീഷ്മരും യുദ്ധം നയിച്ചു. ഒരാൾ അഗ്നിയിൽ നിന്നും, മറ്റൊരാൾ ജലത്തിൽ നിന്നും ജനിച്ചവരായിരുന്നു എന്നാണ് സങ്കല്പം. ഭീഷ്മർ മഹാഭാരതയുദ്ധത്തിൽ ആദ്യ പത്തു ദിവസങ്ങൾ സർവ്വസേനാധിപതിയായും, ഭീഷ്മരുടെ ശരശയ്യയെത്തുടർന്ന് അടുത്ത അഞ്ചു ദിനങ്ങൾ ആചാര്യനായ ദ്രോണരും, അദ്ദേഹത്തിന്റെ മരണശേഷം തുടർന്നുള്ള രണ്ടു ദിവസങ്ങൾ അംഗാധിപതിയായ കർണ്ണനും, അവസാനദിവസമായ പതിനെട്ടാം നാൾ മാദ്രേശൻ ശല്യരും കൗരവർക്കുവേണ്ടി സർവ്വസൈന്യാധിപതിയായി. പതിനെട്ടാം നാൾ രാത്രിയിൽ അശ്വത്ഥാമാവിനെ സർവ്വസേനാധിപതിയായി മരണശയ്യയിൽ കിടന്ന ദുര്യോധനൻ വാഴിച്ചു. അരദിവസത്തേക്ക് ദ്രൗണിയും കൗരവർക്കുവേണ്ടി യുദ്ധം നയിച്ചു.

വ്യാസരചിതമായ മഹാഭാരതത്തിലെ പ്രധാന പ്രതിപാദ്യവിഷയമായ കുരുക്ഷേത്ര യുദ്ധം നടന്ന കാലഘട്ടത്തെക്കുറിച്ച് പല ചരിത്രകാരന്മാരും വിവിധ അഭിപ്രായങ്ങൾ രേഖപ്പെടുത്തിയിരിക്കുന്നു. പ്രസിദ്ധ ചരിത്രകാരനായ ബ്രിട്ടീഷ് വംശജൻ ആർതർ ലെവലിൻ ബാഷത്തിന്റെ (1914-1985) അഭിപ്രായമനുസരിച്ച് കുരുക്ഷേത്രയുദ്ധം നടന്നത് അയോയുഗത്തിൽ ബി.സി. 10-ആം നൂറ്റാണ്ടിലാണ്.. മറ്റൊരു ചരിത്രകാരനും ഹാർവാഡ് സർവ്വകലാശാലയിലെ പ്രസിദ്ധ സംസ്കൃത പണ്ഡിതനുമായ ഡച്ച് വംശജൻ മൈക്കിൾ വിറ്റ്സെലിന്റെ അഭിപ്രായത്തിൽ യുദ്ധം നടന്നത് വേദകാലഘട്ടത്തിൽ അയോയുഗത്തിൽ ബി.സി. 1200 - ബി.സി. 800നും ഇടയ്ക്കാണ്.. മഹാഭാരതയുദ്ധത്തിനുശേഷം 36 വർഷങ്ങൾ കഴിഞ്ഞ് കലിയുഗം ആരംഭിച്ചുവെന്നാണു് മഹാഭാരതത്തിലെ ഐതിഹ്യം . ക്രി.വർഷം 476-ൽ ജനിച്ച പുരാതന ഭാരതത്തിലെ മികച്ച ഗണിതശാസ്ത്രജ്ഞനും, ജ്യോതിശാസ്ത്രജ്ഞനും ആയിരുന്ന ആര്യഭട്ടന്റെ നിഗമനത്തിൽ കലിയുഗം ആരംഭിച്ചിട്ട് ക്രി.വർഷം 2000-ൽ 5102 വർഷങ്ങൾ കഴിഞ്ഞു. അദ്ദേഹം പറയുന്നതിങ്ങനെ; "കലിവർഷം 3601-ൽ 23 വയസ്സ് പ്രായം അദ്ദേഹത്തിനുണ്ടായിരുന്നു. അതനുസരിച്ച് ബി.സി. 3139-ലാണ് കുരുക്ഷേത്രയുദ്ധം നടന്നത്. ജർമൻ തത്ത്വശാസ്ത്രജൻ ഫെഡ്റിക് മാക്സ് മുള്ളറിന്റെ (1823-1900) അഭിപ്രായത്തിൽ ഋഗ്വേദസംഹിതകളുടെ രചന നടന്നതും വേദ കാലഘട്ടത്തിൽ ബി.സി. 1700 - ബി.സി. 1100 കളിലാണെന്ന് അവകാശപ്പെടുന്നു .

കുരുക്ഷേത്രയുദ്ധം പ്രതിപാദിച്ചിരിക്കുന്നത് ഇന്ത്യയിലെ ഇതിഹാസങ്ങളിൽ ഒന്നായ വ്യാസരചിതമായ മഹാഭാരതത്തിലെ ആറു മുതൽ പത്തുവരെയുള്ള പർവ്വങ്ങളിലായാണ് . ചില പണ്ഡിതന്മാരുടെ അഭിപ്രായത്തിൽ 3800 വർഷം മുൻപാണ്‌ വ്യാസൻ ജീവിച്ചിരുന്നത്. തന്റെ പുത്രന്മാരുടേയും പൗത്രന്മാരുടേയും അവരുടെ പുത്രന്മാരുടേയും ബന്ധുജനങ്ങലുടേയും കഥയിൽ തന്നെയും ഉൾപ്പെടുത്തി. അദ്ദേഹം പറഞ്ഞു കൊടുക്കുന്നതനുസരിച്ച്‌ ശ്രീ ഗണപതി അതു എഴുതി സൂക്ഷിച്ചു എന്നാണ് മഹാഭാരതത്തിന്റെ ഐതിഹ്യം. ആകാരണത്താൽ വ്യാസൻ ഒരേസമയം രചയിതാവും, കഥാപാത്രവും, കഥയിലെ സാക്ഷിയുമായി മാറി. വേദകാലത്തെ ഒരു പ്രധാന ഋഷികുടുംബാംഗമായ വസിഷ്ഠമഹർഷിയുടെ പുത്രനായ പരാശരമുനിക്ക് ഒരു മുക്കുവസ്ത്രീയായ സത്യവതിയിൽ ഉണ്ടായ പുത്രനാണ്‌ വ്യാസൻ എന്ന ദ്വൈപായനൻ. അമ്മയെപ്പോലെ തന്നെ കറുത്തനിറമായതിനാൽ കൃഷ്ണദ്വൈപായനൻ എന്നും അറിയപ്പെട്ടു. ചെറുപ്പത്തിലേ തന്നെ സന്ന്യാസം സ്വീകരിച്ചെങ്കിലും അദ്ദേഹത്തിനു ശ്രീശുകൻ എന്ന ഒരു പുത്രനുണ്ടായിരുന്നതായി പുരാണങ്ങൾ ഘോഷിക്കുന്നു. ദ്വൈപായനൻ തന്റെ യൗവനകാലത്തുതന്നെ അവശേഷിച്ചിരുന്ന വേദമന്ത്രങ്ങൾ എല്ലാം ശേഖരിച്ച് അവക്ക് രൂപവും ഉച്ചാരണരീതിയും സ്ഥാപിച്ചു. ആ രീതിയിലാണ്‌ അവ ഇന്നും അറിയപ്പെടുന്നത് എന്നു കരുതുന്നു. ഇതുമൂലം ജനങ്ങൾ അദ്ദേഹത്തെ ആദരപൂർവ്വം വേദവ്യാസൻ എന്ന് വിളിച്ചുപോന്നു.

ചരിത്രകാരന്മാരുടെ അഭിപ്രായത്തിൽ മൂന്ന് ഘട്ടങ്ങളിലൂടെയാണ് മഹാഭാരതം ഇന്നുകാണുന്ന രൂപത്തിലെത്തിയത്. അതിലെ ആദ്യഘട്ടം മൂലകൃതിയുടെ രചനയിൽ നിന്നും തുടങ്ങുന്നു. രണ്ട് കുലങ്ങൾ -- കൗരവരും, പാണ്ഡവരും -- തമ്മിലുള്ള കലഹവും അതിനെത്തുടർന്നുള്ള മഹായുദ്ധവുമാണ് മഹാഭാരത ഇതിവൃത്തം. വളരെക്കാലം ഇവർ തമ്മിൽ വഴക്കിടുകയും അവസാനം ഒരു ജനതയായി മാറുകയും ചെയ്തുവെന്ന് ഭാരതത്തിൽ എഴുതിയിരിക്കുന്നതായിരുന്നു ജയം എന്ന മഹാഭാരതത്തിന്റെ ആദ്യരൂപം. പാണ്ഡവരുടെ ജയം എന്നതാവാം ഈ ഗ്രന്ഥത്തിനു ഇത്തരമൊരു പേരുവരാൻ കാരണം. മൂലകൃതിയിൽ ബ്രഹ്മാവിനാണ് ഈശ്വരസങ്കല്പം. യുദ്ധഗാനങ്ങളെല്ലാം പിൽക്കാലത്ത് ക്രോഡീകരിച്ച് വ്യാസൻ ഗ്രന്ഥം രചിച്ചു എന്നതിനാൽ തന്നെ എഴുത്തുസമ്പ്രദായം കണ്ടുപിടിക്കപ്പെട്ടതിനുശേഷമാവണം ഇത് എന്ന് അനുമാനിക്കാം.

കലിയുഗാരംഭത്തിൽ ഗോമദീനദിക്കരയിൽ നൈമിശാരണ്യം എന്ന സ്ഥലത്തുവെച്ച് പന്ത്രണ്ട് വർഷംകൊണ്ടവസാനിക്കുന്ന ഒരു മഹായജ്ഞം ശൗനകാദിമുനികൾ ആരംഭിച്ചു. ബ്രഹ്മപുത്രനായ ഭൃഗുമുനിയുടെ പുത്രനായ ച്യവനമഹർഷിയുടെ പുത്രനായ പ്രമതിക്ക് ഘൃതാചി എന്ന അപ്സരസ്ത്രീയിൽ രുരു, ശുനകൻ എന്നീരണ്ടു പുത്രന്മാർ ജനിച്ചു. അവരിൽ ശുനകന്റെ പുത്രനാണ് ശൗനകമഹർഷി. യാഗത്തിൽ പങ്കെടുക്കാൻ ലോമഹർഷസുതന്റെ പുത്രനായ ഉഗ്രശ്രവസ്സ് എന്ന സൂതപൗരാണികനും എത്തി. വ്യാസശിഷ്യനായിരുന്ന അദ്ദേഹം ഒരിക്കൽ കേട്ടത് അതേപടി മറ്റുള്ളവരെ പറഞ്ഞുകേൾപ്പിക്കാനുള്ള കഴിവുണ്ടായിരുന്നതിനാൽ ഉഗ്രശ്രവസ്സ് എന്നറിയപ്പെട്ടു. പരീക്ഷിത് മഹാരാജാവ് തക്ഷദംശത്തെത്തുടർന്നു മരിക്കുകയും ആ വൈരാഗ്യത്തിൽ അദ്ദേഹത്തിന്റെ പുത്രൻ ജനമേജയൻ സർപ്പസത്രയാഗം നടത്തുകയും ചെയ്തു. ആ സന്ദർഭത്തിൽ അദ്ദേഹത്തെക്കണ്ട് ആശിർവദിക്കാനെത്തിയ വ്യാസമഹർഷിയോട് പുണ്യകഥനം നടത്താൻ ജനമേജയൻ അഭ്യർത്ഥിക്കുകയും, അദ്ദേഹം തന്റെ ശിഷ്യനായ വൈശാമ്പയനോട് ഭാരതകഥ വിശദീകരിക്കുവാൻ ആവശ്യപ്പെടുകയും, വൈശാമ്പയൻ ജനമേജയസദസ്സിൽ കഥനം നടത്തുകയും ചെയ്തു. ആ സമയത്ത് അവിടെ സന്നിഹിതനായിരുന്ന ഉഗ്രശ്രവസ്സിനു കഥകേൾക്കുവാനുള്ള ഭാഗ്യം സിദ്ധിച്ചിരുന്നു. അദ്ദേഹമാണ് ശൈനകാദിമുനികൾക്ക് ഭാരതകഥ പറഞ്ഞുകൊടുക്കുന്നത്. അതിനാലാവാം സൂതപൗരാണികൻ പറഞ്ഞുകൊടുക്കുന്നരീതിയിലാണ് മഹാഭാരതം മൂലം എഴുതിയിരിക്കുന്നത്.

ഭാരതത്തിലെ ഇതിഹാസങ്ങളിൽ ഒന്നായ മഹാഭാരതത്തിൽ പ്രധാനകഥാതന്തുവായി പ്രതിപാദിച്ചിരിക്കുന്ന യുദ്ധമായ കുരുക്ഷേത്രയുദ്ധം പ്രധാനമായും മൂന്നുകാരണങ്ങളാലാണ് തുടക്കം കുറിച്ചത്. 

കൗരവർ പാണ്ഡുപുത്രന്മാരോട് രണ്ടുതവണ ചൂതുകളിച്ചു. ഗാന്ധാരിയുടെ സഹോദരനായ ശകുനിയാണ് കൗരവർക്കുവേണ്ടി കളിച്ചത്. കള്ളക്കളിയിൽ അഗ്രഗണ്യനായ ശകുനി രണ്ടുതവണയും കൗരവർക്കു വിജയം സമ്മാനിച്ചു. ഭീഷ്മരുടെ നിർദ്ദേശത്താൽ ഇന്ദ്രപ്രസ്ഥത്തിന്റെ രാജാവായി യുധിഷ്ഠിരനെ വാഴിച്ചതിലും, മയാസുര നിർമ്മിതമായ പാണ്ഡവരുടെ സുഖസമൃദ്ധമായ കൊട്ടാര ജീവിതവും അതിലെ പ്രത്യേകതകളും കൗരവർക്കു അവരോടുള്ള കടുത്ത അസൂയക്കു കാരണമായി. രണ്ടാമതും ചൂതുകളിക്ക് വിളിക്കാനുണ്ടായ സാഹചര്യം ഇതായിരുന്നു. ശകുനിയുടെ കള്ളത്തരത്തിൽ വീണ്ടും ചൂതുകളിയിൽ തോറ്റതിനാൽ പന്ത്രണ്ട് വർഷത്തെ വനവാസവും, അതിനുശേഷം ഒരു വർഷം ഏതെങ്കിലും ഒരു രാജ്യത്ത് പാണ്ഡവർ ഒന്നിച്ചു താമസിച്ച് മറ്റാരാലും തിരിച്ചറിയാതെ അജ്ഞാതവാസവും നടത്താൻ തത്ത്വത്തിൽ തീരുമാനിച്ചു. ഇതു കഴിഞ്ഞു തിരിച്ചു വരുമ്പോൾ ചൂതിൽ തോറ്റ് നഷ്ടപ്പെട്ട രാജ്യവും പദവിയും തിരിച്ചുകിട്ടും. അഥവാ ഒരു വർഷത്തെ അജ്ഞാതവാസത്തിൽ പിടിക്കപ്പെട്ടാൽ വീണ്ടും പന്ത്രണ്ട് വർഷം കാനനവാസം കഴിച്ച് ഒരു വർഷം അജ്ഞാതവാസം നടത്തണം. പക്ഷേ വനവാസവും, അജ്ഞാതവാസവും പൂർത്തിയാക്കി പാണ്ഡവർ തിരിച്ചെത്തിയിട്ടും അവർക്ക് അവകാശപ്പെട്ട രാജ്യം തിരിച്ചു നൽകാൻ കൗരവർ തയ്യാറായില്ല. കുരുക്ഷേത്രയുദ്ധത്തിനുള്ള പ്രധാനകാരണം ഇതായിരുന്നു.

ചൂതിൽ തോറ്റ് പണയമായി മാറിയ ദ്രൗപദിയെ കൗരവരിലെ രണ്ടാമനായ ദുശ്ശാസനൻ ഹസ്തിനപുരി രാജസഭയിൽ ഏവരേയും സാക്ഷി നിർത്തി വസ്ത്രാക്ഷേപം നടത്തി. രജസ്വലയായിരുന്ന ദ്രൗപദി വരാൻ മടികാണിച്ചപ്പോൾ ഹീനമായി അധിക്ഷേപിച്ച് പിതാമഹന്മാരും മറ്റു ബന്ധുജനങ്ങളും സന്നിഹിതരായിരുന്ന കുരുസഭാമണ്ഡപത്തിലേക്ക് മുടിയിൽ പിടിച്ചു വലിച്ചു കൊണ്ടുവന്നു. മാതാവിനു തുല്യയായ ജ്യേഷ്ഠത്തിയായവളെ പണയവസ്തുവായി മാത്രം കരുതി കേവലബഹുമാനം പോലും കൊടുക്കാതെ അതിഹീനമായി അപമാനിച്ചു. കൃഷ്ണൻ പാഞ്ചാലിയുടെ സഹായത്തിനു വന്നതിനാൽ അവൾ അതിൽനിന്നും രക്ഷനേടി. പിതൃതുല്യരായവരുടെ മുമ്പിൽ മാനം നഷ്ടപ്പെട്ട ദ്രൗപദി, ദുശ്ശാസനൻ പിടിച്ചു വലിച്ച തന്റെ മുടി പിന്നീട് കെട്ടിയില്ല. ദുശാസനനെ കൊന്ന് അവന്റെ രക്തം തലയിൽതേച്ച് മാത്രമെ അഴിച്ചിട്ട മുടി കെട്ടൂ എന്ന് അവൾ ശപഥം ചെയ്തു. യുദ്ധമുണ്ടാവാതെ ദുശ്ശാസനനെ കൊല്ലാനും അവന്റെ രക്തം മുടിയിൽ പുരട്ടാനുമാവില്ല. ഇത് യുദ്ധത്തിനു കാരണമായ മറ്റൊരു പ്രധാന സംഭവമായിരുന്നു.

മറ്റു കൗരവ-പാണ്ഡവരെ അപേക്ഷിച്ച് ഭീമനുണ്ടായിരുന്ന അമാനുഷികശക്തി വിശേഷത്താൽ, ബാല്യകാലത്തു മുതൽ ദുര്യോധനാദികൾ അസൂയാലുക്കളായിരുന്നു. ദുര്യോധനാദികൾ നൂറുപേരും ഭീമന്റെ സമപ്രായക്കാരായിരുന്നു. ഇവർ നിരവധി തവണ ഭീമനെ കൊല്ലാനായി പദ്ധതികൾ അവിഷ്കരിച്ചു അതുനടപ്പിലാക്കാൻ ശ്രമിച്ചിരുന്നു. ആയുസ്സിന്റെ ശക്തിയിൽ പലപ്പോഴും അതിൽ നിന്നും രക്ഷപെട്ട ഭീമനു, തന്നെ കൊലപ്പെടുത്താൽ ശ്രമിച്ചുകൊണ്ടിരിക്കുന്ന ദുര്യോധനാദികളോട് വൈരാഗ്യം അതിശക്തമായുണ്ടായിരുന്നു. ജ്യേഷ്ഠനായ യുധിഷ്ഠിരനെ ബഹുമാനിച്ച് ഭീമൻ പുറത്തു കാണിച്ചിരുന്നില്ലയെന്നു എന്നുമാത്രം. ഇത് യുദ്ധത്തിനുള്ള മറ്റൊരു കാരണമായിരുന്നു. (യുദ്ധത്തിൽ ഗാന്ധാരിയുടെ നൂറു പുത്രന്മാരും കൊല്ലപ്പെടുന്നത് ഭീമനാലാണ്).

കൗരവരോട് ചൂതുകളിൽ തോറ്റ് പന്ത്രണ്ട് വർഷത്തെ വനവാസവും, ഒരു വർഷത്തെ അജ്ഞാതവാസവും പൂർത്തിയാക്കി പാണ്ഡവർ ഹസ്തിനപുരിയ്ക്കടുത്ത് ഉപപ്ലാവ്യത്തിൽ വന്നു താമസിച്ചു. ഇതു മനസ്സിലാക്കിയ സത്യവതി പുത്രനായ വേദവ്യാസമഹർഷി ഹസ്തിനപുരിയിൽ ചെന്ന് ധൃതരാഷ്ട്രരെയും, ദുര്യോധനനെയും വിളിച്ചുവരുത്തി പാണ്ഡവർക്ക് അവകാശപ്പെട്ട അർദ്ധരാജ്യം നൽകാൻ ആവശ്യപ്പെട്ടു. ദുര്യോധനന്റെ പിടിവാശിയിൽ മഹാരാജാവായ ധൃതരാഷ്ട്രർക്ക് തനിച്ചൊന്നും ചെയ്യാൻ പറ്റുമായിരുന്നില്ല. ഭീഷ്മർ പലതവണ ധൃതരാഷ്ട്രരെ ഉപദേശിച്ചിരുന്നു, എങ്കിലും അർദ്ധരാജ്യം നൽകാൻ കൗരവർ തയ്യാറായില്ല.

കൗരവർ ഇതിനോടകം സഞ്ജയനെ ദൂതനായി ഉപപ്ലാവ്യത്തിലേക്ക് അയച്ച് യുധിഷ്ഠിരനെ കണ്ട് തങ്ങളുടെ സന്ദേശം അറിയിപ്പിച്ചു. ദുര്യോധനനാണ് ദൂതനായി സഞ്ജയനെ അയച്ചതെങ്കിലും, ധൃതരാഷ്ട്രർ അയച്ചതാണെന്നു പറയാൻ ആവശ്യപ്പെട്ടിരുന്നു. പാണ്ഡവർക്ക് അർദ്ധരാജ്യം നൽകാനാവില്ല എന്നുള്ള വിവരം സഞ്ജയൻ യുധിഷ്ഠിരനെ അറിയിച്ചു. അപ്രിയകാര്യം ചെയ്ത സങ്കടത്തിൽ തിരിച്ച് ഹസ്തിനപുരിയിൽ എത്തിയ സഞ്ജയൻ മഹാരാജാവിനെ നേരിട്ട് കണ്ട് യുദ്ധം മൂലമുണ്ടാവുന്ന കൗരവരുടെ തകർച്ചയെ മുൻകൂട്ടി ബോധിപ്പിച്ചു..

സഞ്ജയ ഉപദേശത്തെ തുടർന്ന് ദുഃഖിതനായ ധൃതരാഷ്ട്രർ അന്നു രാത്രിതന്നെ വിദുരരെ വിളിപ്പിച്ചു. പ്രസിദ്ധമായ വിദുരനീതി മഹാഭാരതത്തിൽ വർണ്ണിക്കുന്നത് ഈ സന്ദർഭത്തിലാണ്. വിദുരർ ജ്യേഷ്ഠനായ ധൃതരാഷ്ട്രരെ ആപത്തിൽ നിന്നു രക്ഷിക്കാനായി കൗരവരുടെ അസാന്നിധ്യത്തിൽ ധർമ്മാധർമ്മങ്ങൾ ഉപദേശിച്ചു. പലകഥകളും ഉദാഹരണമായി പറഞ്ഞ് കൂടുതൽ വിശ്വാസ്യത കിട്ടത്തക്കരീതിയിൽ ഉപദേശിച്ചിട്ടും, പുത്രവാത്സല്യം നിമിത്തം ധൃതരാഷ്ട്രർക്ക് അതൊന്നും സ്വീകരിക്കാൻ കഴിയുമായിരുന്നില്ല.

പാണ്ഡവർക്കുവേണ്ടി മഹാതപസ്വിയായ സനൽകുമാരമഹർഷിയും ദുര്യോധനനെ ഉപദേശിച്ചു. മഹായുദ്ധം തടയാൻ ഇങ്ങനെ പലരും അഭ്യർത്ഥന നടത്തിയിട്ടും കൗരവർക്ക് അതൊന്നും സ്വീകാര്യമായിരുന്നില്ല.

യുധിഷ്ഠിരന്റെ അപേക്ഷയിൽ കൃഷ്ണൻ പാണ്ഡവർക്കുവേണ്ടി ദൂതനായി കൗരവസഭയിൽ എത്തി. ഇതു മുൻകൂട്ടി അറിഞ്ഞ ശകുനിയും, ദുര്യോധനനും ചേർന്ന് ശന്തനു മഹാരാജാവിന്റെ സിംഹാസനം കൃഷ്ണനുവേണ്ടി സഭയിൽ സജ്ജമാക്കി. "(സിംഹാസനത്തിന്റെ ശാപം: അയോഗ്യനായ ആരതിലിരുന്നാലും അവന്റെ തല പൊട്ടിച്ചിതറുമെന്ന് ശന്തനു മഹാരാജാവിന്റെ ശാപം ആ സിംഹാസനത്തിനുണ്ടായിരുന്നു. ശന്തനുവിനുശേഷം ശാപത്തെ പേടിച്ച് അതിൽ ആരും ഇരുന്നിട്ടില്ല)" കൃഷ്ണൻ സിംഹാസനത്തിലിരുന്നെങ്കിലും അദ്ദേഹത്തിനു കുഴപ്പമൊന്നും സംഭവിച്ചില്ല. അർദ്ധരാജ്യം നൽകില്ലയെന്നു തീർത്തു പറഞ്ഞ കൗരവസഭയിൽ കൃഷ്ണൻ പാണ്ഡവർക്കായി അഞ്ചു ചെറിയ രാജ്യങ്ങളൊ, അല്ലെങ്കിൽ അഞ്ചു ദേശങ്ങളൊ, അതുമല്ലെങ്കിൽ അഞ്ചു ഗൃഹങ്ങളൊ, അവസാനം ഇവർക്ക് അഞ്ചുപേർക്കുമായി താമസിക്കാൻ ഒരു ഗൃഹം എങ്കിലും കൊടുക്കണം എന്ന് അപേക്ഷിച്ചു. പക്ഷേ ധൃതരാഷ്ട്രരോ, ദുര്യോധനനൊ ഒന്നിനും തയ്യാറാവാത്തതിനാൽ കൃഷ്ണദൂത് പരാജയമായിരുന്നു.

ഭഗവത്ദൂത് പരാജയമായതിനെത്തുടർന്ന് യുദ്ധം തീരുമാനിക്കപ്പെട്ടു. ധർമ്മപുത്രരും, ദുര്യോധനനും തങ്ങളുടെ സുഹൃത്ത്-ബന്ധുരാജ്യങ്ങളിലേക്ക് ദൂതന്മാരെ അയച്ച് സഹായം അഭ്യർത്ഥിച്ചു. രാജ്യം ഭരിക്കുന്ന രാജാവിന്റെ പുത്രനായ ദുര്യോധനനു കൂടുതൽ രാജ്യങ്ങൾ തങ്ങളുടെ സേനയെ അയച്ചു കൊടുത്തു.
ദ്വാരകാസൈന്യം: ദ്വാരകയിലേക്ക് പാണ്ഡവർക്ക് ദൂതനായി പോയത് അർജ്ജുനനും, കൗരവർക്ക് വേണ്ടി ദുര്യോധനനും ആയിരുന്നു. ആദ്യമെത്തിയ ദുര്യോധനൻ ഉറങ്ങിക്കിടന്ന കൃഷ്ണന്റെ തലയ്ക്കലും, രണ്ടാമതെത്തിയ അർജ്ജുനൻ കാൽക്കലും കൃഷ്ണൻ ഉണരുന്നതും കാത്തിരുന്നു. കൃഷ്ണന്റെ സേനാവ്യൂഹം നാരയണിസേന എന്നാണറിയപ്പെട്ടിരുന്നത്. കൃഷ്ണൻ ഇരുവർക്കുമായി ഒരു ഭാഗത്ത് കൃഷ്ണൻ നിരായുധനായും, മറുവശത്ത് തന്റെ നാരായണിസൈന്യം പകുത്തു നൽകി. അർജ്ജുനൻ നിരായുധനായ കൃഷ്ണനേയും, ദുര്യോധനൻ സൈന്യത്തേയും സ്വീകരിച്ചു. നാരായണി സൈന്യത്തെ കൂടാതെ മറ്റുള്ള ദ്വാരകാവാസികൾക്ക് ഏതു ഭാഗത്തു ചേരാനും അനുവാദം നൽകി.
വിരാടസൈന്യം: വിരാടനും പുത്രനായ ഉത്തരനും അവരുടെ മുഴുവൻ സൈന്യവും പാണ്ഡവപക്ഷം ചേർന്നു.
പാഞ്ചാലസൈന്യം: പാണ്ഡവസൈന്യത്തിന്റെ പ്രധാന ഭാഗം ദ്രുപദരുടെ പുത്രനായ ധൃഷ്ടദ്യുമ്നന്റെ കീഴിൽ അണിനിരന്ന പാഞ്ചാല സൈന്യമായിരുന്നു.
ഈ രാജ്യങ്ങളെ കൂടാതെ പാണ്ഡവപക്ഷത്തു ചേരാനായി കാശിരാജാവും, മാത്സ്യരാജാവും തങ്ങളുടെ സൈന്യത്തെ അയച്ചു കൊടുത്തു. ഈ രണ്ടുരാജ്യങ്ങളും കൗരവ-പാണ്ഡവരുടെ ബന്ധുരാജ്യങ്ങളായിരുന്നു. കാശി രാജകുമാരിമാരാണ് അംബികയും, അംബാലികയും. മാത്സ്യരാജാവ് സത്യവതിയുടെ സഹോദര പുത്രനാണ്. ശിശുപാലന്റെ മരണശേഷം ചേദിരാജ്യം പാണ്ഡവരോട് സ്നേഹബന്ധം പുലർത്തിയിരുന്നതിനാൽ അവരുടെ സൈന്യവും ഉപപ്ലാവ്യത്തിൽ എത്തി പാണ്ഡവസൈന്യത്തിൽ ചേർന്നു. കേകേയവും, മഥുരയും, വിദർഭയും തങ്ങളുടെ സൈന്യത്തെ രണ്ടു കൂട്ടർക്കുമായാണ് കൊടുത്തത് (നോക്കുക: കുറിപ്പ്).

കൗരവപക്ഷത്തിന്റെ നേതൃസ്ഥാനം ഭീഷ്മർ വഹിച്ചു. അദ്ദേഹം സൈന്യത്തെ പതിനൊന്നു വിഭാഗങ്ങളായി തിരിച്ച് ഓരോന്നിനും ഉപസൈന്യാധിപന്മാരെ നിയോഗിച്ചു. യുദ്ധത്തിന്റെ തലേനാൾ ഭീഷ്മരുമായുണ്ടായ വാഗ്വാദത്തെത്തുടർന്ന് കർണ്ണൻ ഭീഷ്മർക്കൊപ്പം യുദ്ധംചെയ്യില്ല എന്നു നിർബന്ധം പിടിച്ചു. "(ആദ്യ പത്തുനാളുകൾ കർണ്ണൻ യുദ്ധം ചെയ്തില്ല)." ഭീഷ്മർ കർണ്ണനെ യുദ്ധത്തിൽ നിന്നും പിന്തിരിപ്പിക്കാൻ ഉപയോഗിച്ച മാർഗ്ഗമായിരുന്നു ഇത്. (കർണ്ണനും, ഭീഷ്മരും ഒന്നിച്ച് പാണ്ഡവരോട് എതിർത്താൽ അവർക്കു തോൽവി സംഭവിച്ചേക്കാമെന്നു അദ്ദേഹം ഭയപ്പെട്ടിരുന്നു). വിദേഹരാജകുമാരനായ രുഗ്മി (കൃഷ്ണന്റെ പത്നിയായ രുക്മിണിയുടെ സഹോദരൻ) പാണ്ഡവപക്ഷത്തു ചേർന്ന് യുദ്ധം ചെയ്യാൻ ആഗ്രഹിച്ചുവന്നെങ്കിലും അർജ്ജുനൻ അവനെ പിന്തിരിപ്പിച്ച് അയച്ചു. അതിനെത്തുടർന്ന് രുഗ്മി ദുര്യോധനപക്ഷത്തു ചേർന്നു യുദ്ധം ചെയ്തു. മാദ്രേശനായ ശല്യർ പണ്ടുമുതൽക്കുതന്നെ ധൃതരാഷ്ട്രരോട് സ്നേഹബഹുമാനം പുലർത്തിയിരുന്നു. അദ്ദേഹത്തോടുള്ള സ്നേഹാദരവാണ് സഹോദരിയായ മാദ്രിയെ ധൃതരാഷ്ട്ര സഹോദരൻ പാണ്ഡുവിനു വിവാഹം ചെയ്തു കൊടുത്തത്. അവസാനഘട്ടത്തിലുണ്ടായ യുദ്ധത്തിൽ കൗരവരിൽ നിന്നും മാറി നിൽക്കാൻ ശല്യർക്കായില്ല. ശല്യരും മാദ്രസൈന്യവും കൗരവപക്ഷത്തുചേർന്നു യുദ്ധംചെയ്തു. കുന്തിദേവിയുടെ അപേക്ഷയെ തുടർന്ന് അർജ്ജുനനൊഴികെ മറ്റു പാണ്ഡുപുത്രന്മാരെ കൊല്ലില്ല എന്ന് കർണ്ണൻ സമ്മതിച്ചു.

യുദ്ധത്തിനു തലേദിവസം വ്യാസൻ ധൃതരാഷ്ട്രരുടെ കൊട്ടാരത്തിൽ വരുകയും അദ്ദേഹത്തിനു യുദ്ധം കാണാനായി സചിവനായ സഞ്ജയനു ദിവ്യചക്ഷുസ്സ് നൽകി അനുഗ്രഹിക്കുകയും ചെയ്തു. കുരുക്ഷേത്രയുദ്ധത്തിൽ നടക്കുന്ന കാര്യങ്ങൾ തത്സമയം ഹസ്തിനപുരിയിലെ കൊട്ടാരത്തിലിരുന്നു കാണുവാനും അത് അപ്പോൾ തന്നെ മഹാരാജാവിനെ ധരിപ്പിക്കുവാനും ഇതു സഹായകമായി. കുരുക്ഷേത്രയുദ്ധം മുൻകൂട്ടി മനസ്സിലാക്കിയ ദേവേന്ദ്രൻ ബ്രാഹ്മണവേഷത്തിൽ വന്ന് കർണ്ണനോട് അവന്റെ കവചകുണ്ഡലങ്ങൾ ദാനം ചോദിച്ചു വാങ്ങുന്നു. വന്നത് ദേവേന്ദ്രനാണെന്നറിഞ്ഞു കൊണ്ടുതന്നെ കർണ്ണൻ തന്റെ ജന്മസിദ്ധമായിരുന്ന കവചകുണ്ഡലങ്ങൾ ഇന്ദ്രനു ദാനംചെയ്തു. കവചകുണ്ഡലങ്ങൾ ഉള്ളിടത്തോളം കാലം കർണ്ണനെ ആർക്കും വധിക്കാൻ സാധ്യമായിരുന്നില്ല. അർജ്ജുനനു വിജയം കൈവരിക്കാൻ ഇതു സഹായകമായി. കർണ്ണന്റെ ദാനമാഹാത്മ്യത്തിൽ സന്തുഷ്ടനായി ദേവേന്ദ്രൻ അവനു വിശിഷ്ടമായ വേൽ കൊടുത്ത് അനുഗ്രഹിച്ചു. കർണ്ണൻ ഈ വേൽ അർജ്ജുനനു നേരെ യുദ്ധത്തിൽ പ്രയോഗിക്കുവാൻവേണ്ടി കരുതിവെച്ചു.

യുദ്ധസന്നാഹങ്ങൾക്കായി തയ്യാറെടുക്കുന്ന ഒരു നാൾ കർണ്ണൻ യമുനാനദിയിൽ സ്നാനം ചെയ്യുന്നവസരത്തിൽ കുന്തിദേവി അവനെ കാണാൻ വരുന്നു. ഒരു യാചകയായിട്ടാണ് താൻ വന്നിരിക്കുന്നതെന്നും, തന്റെ ഒരു ആഗ്രഹം കർണ്ണൻ നിറവേറ്റിത്തരണമെന്നും അവർ അപേക്ഷിക്കുന്നു. അഞ്ചുപുത്രന്മാരുടെ അമ്മയായ കുന്തിദേവിക്ക് ശത്രുപക്ഷത്തുള്ള താൻ എന്തു ആഗ്രഹമാണ് നിറവേറ്റേണ്ടതെന്ന് കർണ്ണൻ സംശയിക്കുന്നുവെങ്കിലും ആരെന്തപേക്ഷിച്ചാലും നിറവേറ്റുമെന്നു മറുപടി പറയുന്നു.

തന്റെ പുത്രന്മാരോടു ചേർന്നുനിന്ന് യുദ്ധം ചെയ്യണമെന്നും, കർണ്ണൻ തന്റെ ആദ്യ പുത്രനാണെന്നും സൂര്യഭഗവാനാണ് പിതാവെന്നും കുന്തി അവനെ അറിയിക്കുന്നു. വിശ്വസിക്കുവാൻ പ്രയാസമായതും, അപ്രിയവുമായ സത്യമായിരുന്നെങ്കിലും താനറിയുവാനായി ഏറെ ആഗ്രഹിച്ച, ഏറെ നാളായി തന്നെ അലട്ടിക്കൊണ്ടിരുന്ന ചോദ്യത്തിനുത്തരമായിരുന്നു കർണ്ണനത്. സത്യം സത്യമായി പറയുവാൻ കർണ്ണൻ കുന്തീദേവിയോട് അഭ്യർത്ഥിച്ചപ്പോൾ, തന്റെ ബാല്യത്തിൽ ദുർവ്വാസാവിൽ നിന്നും കിട്ടിയ വരലബ്ധിയിൽ സൂര്യ ഭഗവാനെ ധ്യാനിച്ചതും, ആദ്യസന്താനമുണ്ടായപ്പോൾ അപമാനം ഭയന്ന് നദിയിലൊഴുക്കിയതും കുന്തി കർണ്ണനോട് പറഞ്ഞു. തന്റെ ജന്മദാതാക്കളെക്കുറിച്ചുള്ള സംശയങ്ങൾ നീങ്ങിയ കർണ്ണൻ കുന്തീദേവിയെ അഭിമാനപൂർവ്വം വന്ദിച്ചയക്കുന്നു.

പാണ്ഡവർ ഏഴു അക്ഷൗഹിണി പടസമൂഹങ്ങളെ ഉപപ്ലാവ്യത്തിൽ സജ്ജമാക്കി. സർവ്വസൈന്യാധിപനായി ധൃഷ്ടദ്യുമ്നൻ തിരഞ്ഞെടുക്കപ്പെട്ടു. അദ്ദേഹം തന്റെ സേനയെ ഏഴു ഭാഗങ്ങളായി തിരിച്ച് അതിന്റെ നേതൃത്വം വിരാടൻ, ദ്രുപദൻ, ശിഖണ്ഡി, ഭീമൻ, സാത്യകി, നകുലൻ, സഹദേവൻ എന്നിവരിൽ അർപ്പിച്ചു. കൂടാതെ ഏഴു സൈന്യത്തിന്റേയും ഉപനായകസ്ഥാനം അർജ്ജുനനും നൽകി. അർജ്ജുനനു ഉലൂപിയിലുണ്ടായ പുത്രനാണ് ഇരാവാൻ. അതിസമർത്ഥനായ അവൻ യുദ്ധത്തിൽ പാണ്ഡവരെ സഹായിക്കാൻ എത്തിച്ചേർന്നെങ്കിലും യുദ്ധം ചെയ്യാൻ കൃഷ്ണൻ അതിനനുവദിച്ചില്ല. "(അവൻ യുദ്ധംചെയ്തിരുന്നെങ്കിൽ ഒരു ദിവസം കൊണ്ട് കൗരവരെ തോൽപ്പിക്കാൻ സാധിക്കുമായിരുന്നു.)" യുദ്ധം കണ്ടു നിൽക്കാൻ മാത്രം അവനെ അനുവദിച്ചു. ഭീമനു ഹിഡുംബിയിൽ ജനിച്ച ഘടോൽകചൻ തന്റെ സേനാവ്യൂഹവുമായി എത്തി പാണ്ഡവപക്ഷത്തു ചേർന്നു.



കുരുക്ഷേത്രയുദ്ധത്തിൽ കൗരവ-പാണ്ഡവ സുഹൃത്-ബന്ധുജനങ്ങളിലായി അഞ്ചു തലമുറയിൽപ്പെട്ടവർ പങ്കെടുത്തു കൊല്ലപ്പെട്ടു. കുരുക്ഷേത്ര യുദ്ധം നടക്കുന്നവസരത്തിൽ പങ്കെടുത്തവർ പലരും പ്രായാധിക്യം ഏറിയവരായിരുന്നുവെന്നു മഹാഭാരതത്തിലൂടെ ഗ്രന്ഥകാരൻ പറയുന്നു. യുദ്ധത്തിൽ പങ്കെടുത്ത ഏറ്റവും പ്രായമുള്ള വ്യക്തി ശന്തനുവിന്റെ അനുജനും ഭീഷ്മരുടെ ഇളയച്ഛനുമായ ബാൽഹികനായിരുന്നു. വാൽഹികം എന്ന രാജ്യത്തിലെ രാജാവായിരുന്ന അദ്ദേഹം അഞ്ചു തലമുറകളിൽ ആദ്യ തലമുറയെ പ്രതിനിധീകരിച്ചു കൗരവപക്ഷം ചേർന്നു പാണ്ഡവർക്കെതിരായി യുദ്ധം ചെയ്തു. ശന്തനുവിന്റെ ഇളയ സഹോദരനായ അദ്ദേഹം തന്റെ പുത്രന്മാരും പൗത്രന്മാരുമായി ബൃഹത്തായ സേനാസമൂഹത്തോടൊപ്പമായിരുന്നു കൗരവപക്ഷം ചേർന്നത്. ഭീഷ്മപിതാമഹന്റെ ഇളയച്ഛനായിരുന്ന ബാൽഹികൻ പതിനാലാംനാൾ രാത്രിയുദ്ധത്തിൽ ഭീമനാൽ കൊല്ലപ്പെട്ടു. രണ്ടാം തലമുറയെ പ്രതിനിധീകരിച്ചത് ഭീഷ്മപിതാമഹനായിരുന്നു. അദ്ദേഹം യുദ്ധത്തിന്റെ പത്താംനാൾ ശരശയ്യയിൽ വീഴുകയും, അതിനുശേഷം ഉത്തരായനം തുടങ്ങി സ്വച്ഛന്ദമൃത്യു വരിക്കുകയും ചെയ്തു. മൂന്നാം തലമുറയിൽ നിരവധിപ്പേർ യുദ്ധത്തിൽ പങ്കെടുത്തു വീരസ്വർഗ്ഗം പ്രാപിച്ചു. അതിൽ പ്രധാനികൾ ശല്യർ, ദ്രുപദർ, വിരാടൻ, ശകുനി, സാത്യകി, കൃപർ, കൃതവർമ്മാവ് ഭഗദത്തൻ തുടങ്ങിയവരായിരുന്നു. നാലാം തലമുറയിലായി പാണ്ഡവർ അഞ്ചുപേരും കൗരവർ നൂറുപേരും ഉൾപ്പെട്ടു. അവരെ കൂടാതെ നിരവധിപ്പേർ അവരുടെ സുഹൃത്-ബന്ധുബലത്താൽ യുദ്ധത്തിൽ പങ്കെടുക്കുകയും കൊല്ലപ്പെടുകയും ചെയ്തു. അഞ്ചാം തലമുറ, യുവത്വത്തെ പ്രതിനിധീകരിച്ചു. പാണ്ഡവരുടേയും, കൗരവരുടേയും പുത്രന്മാരും അവരുടെ ബന്ധുജനങ്ങളും ഇതിൽ ഉൾപ്പെട്ടിരുന്നു. അവരിൽ പ്രധാനികളായി അഭിമന്യു, ലക്ഷണൻ, പ്രതിവിന്ധ്യൻ, ശ്രുതസേനൻ, ഉത്തരൻ എന്നിവരായിരുന്നു.

ദുര്യോധനന്റെ അഭ്യർത്ഥനയിൽ സഹദേവൻ കുറിച്ചുകൊടുത്ത മുഹൂർത്തത്തിലാണ് കുരുക്ഷേത്രയുദ്ധം തുടങ്ങിയത്. ദുര്യോധനൻ തനിക്കു ഉത്തമമായിവരുന്ന സമയം പാണ്ഡുപുത്രനായ സഹദേവന്റെ സഹായത്താൽ ഗ്രഹനില നോക്കി കണ്ട് ആ ദിവസം യുദ്ധം തുടങ്ങാൻ തിരഞ്ഞെടുത്തു (പക്ഷേ ദുര്യോധനൻ യുദ്ധത്തിൽ പരാജയപ്പെട്ടുവെന്നുള്ളത് മറ്റൊരു വൈചിത്ര്യം). കാർത്തികമാസത്തിൽ (മലയാള മാസം: വൃശ്ചികം) വെളുത്ത ത്രയോദശി നാളിലാണ് കുരുക്ഷേത്രയുദ്ധം തുടങ്ങിയത്. ഉത്തരഭാരതത്തിലെ ഹരിയാനയിൽ സരസ്വതി നദിയുടെയും ദൃഷദ്വതിയുടെയും ഇടയ്ക്കുള്ള ഭൂപ്രദേശമായ കുരുക്ഷേത്രത്തിലാണ് യുദ്ധം നടന്നത്. <nowiki></nowiki>

വ്യാസൻ മഹാഭാരതത്തിൽ ഒന്നുമുതൽ പത്തുവരെയുള്ള യുദ്ധദിവസങ്ങൾ വർണ്ണിക്കുന്നത് ഭീഷ്മപർവ്വത്തിലാണ്. കൗരവസേനയുടെ സർവ്വസേനാധിപനായി ഭീഷ്മരായിരുന്നു ഈ ദിവസങ്ങളിൽ പടനയിച്ചത്, അതിനാൽ ഭീഷ്മപർവ്വം എന്നു ഗ്രന്ഥകർത്താവ് പേരു കൊടുത്തു. ഭീഷ്മപർവ്വത്തിൽ 118 അദ്ധ്യായങ്ങളും 7884 പദ്യങ്ങളും അടങ്ങിയിരിക്കുന്നു.

പാണ്ഡവരും കൗരവരും യുദ്ധസന്നദ്ധരായി പടക്കളത്തിൽ അണിനിരന്നു. അഗ്നിയിൽനിന്നും ജനിച്ച ധൃഷ്ടദ്യുമ്നൻ പാണ്ഡവസേനയേയും, ജലത്തിൽനിന്നും ജനിച്ച ഭീഷ്മർ കൗരവസേനയേയും നയിച്ചു. യുദ്ധം തുടങ്ങുന്നതിനു മുൻപായി കുരുക്ഷേത്രഭൂമിയിൽ അണിനിരന്ന കൗരവസേനയെ കാണാൻ അർജ്ജുനൻ ആഗ്രഹം പ്രകടിപ്പിച്ചു. സാരഥിയായ കൃഷ്ണൻ രഥം ഇരുസേനകളുടേയും മദ്ധ്യഭാഗത്ത് കൊണ്ടു ചെന്നു നിർത്തി. എതിർഭാഗത്ത് തന്റെ ജ്യേഷ്ഠന്മാരും, അനുജന്മാരും, മാതുലന്മാരും, ഭാഗിനേയന്മാരും, പിതാക്കന്മാരും, മുത്തച്ഛന്മാരും, ഗുരുനാഥന്മാരും, സതീർത്ഥ്യരും, ഭാര്യാസഹോദരന്മാരും, പുത്രരും മറ്റു ബന്ധുമിത്രാദികളേയും ആയിരുന്നു അർജ്ജുനൻ മുന്നിരയിൽ കണ്ടത്. അല്പം മണ്ണിനുവേണ്ടി ഇവരെയെല്ലാം ഇല്ലാതാക്കി നശ്വരമായ രാജപദവി അനുഭവിക്കാൻ ആഗ്രഹിക്കുന്നതിൽ അർത്ഥമില്ല; അതു പാപമാണ്. മരിക്കുമ്പോൾ ആരും ഇതൊന്നും കൊണ്ടു പോകുന്നില്ല തുടങ്ങിയ ചിന്തകൾ മനസ്സിൽ വരുകയും, താൻ യുദ്ധംചെയ്യുന്നില്ല എനിക്കു രാജ്യവും പദവിയും വേണ്ട, വനവാസം മതി എന്നു പറഞ്ഞു തേർതട്ടിൽ അർജ്ജുനൻ വിഷാദനായിരുന്നു. ഈ സന്ദർഭമാണ് ഭഗവദ്ഗീതയ്ക്ക് വഴിയൊരുക്കിയത് എന്നാണ് വിശ്വാസം.
വിഷാദനായി തേർതട്ടിലിരുന്ന അർജ്ജുനനെ അവന്റെ സ്വധർമ്മാനുഷ്ഠാനം ചെയ്യാൻ കൃഷ്ണൻ ഉപദേശിക്കുന്നു. അർജ്ജുനനു ഭഗവാൻ കൃഷ്ണൻ വേദവേദാന്തങ്ങളുടെയും, ഉപനിഷത്തുകളുടെയും, രഹസ്യങ്ങൾ അടങ്ങിയ ആത്മതത്ത്വജ്ഞാനത്തേയും, ഭക്തിയോഗം, കർമ്മയോഗം, ജ്ഞാനയോഗം തുടങ്ങിയ മോക്ഷമാർഗ്ഗങ്ങളേയും ഉപദേശിച്ചു. എന്നിട്ടും അർജ്ജുനനും വിശ്വാസം വരായ്കയാൽ തന്റെ ശ്രേഷ്ഠവും ഭയജനകവുമായ വിശ്വരൂപത്തേയും കാണിച്ചു കൊടുത്തുവെന്നു മഹാഭാരതത്തിൽ ഭീഷ്മപർവ്വത്തിൽ ഗ്രന്ഥകാരൻ പരാമർശിക്കുന്നു. ഭഗവദ്ഗീതയിലൂടെ അർജ്ജുനനുപദേശിച്ച സന്ദേശം ഇതിനു മുൻപ് വിഷ്ണു വിവസ്വാനും, വിവസ്വാൻ മനുവിനും, മനു ഇക്ഷാകുവിനും ഉപദേശിച്ചിരുന്നതായി മഹാഭാരതത്തിൽ വ്യാസൻ പറയുന്നുണ്ട്.

സർ‌വോപനിഷദോ ഗാവോ, ദോഗ്ദ്ധാ ഗോപാലനന്ദനഃപാർഥോ വത്സഃ സുധീർഭോക്താ, ദുഗ്ദ്ധം ഗീതാമൃതം മഹത്.

"അർത്ഥം:" ഉപനിഷത്തുകളാകുന്ന പശുക്കളിൽ നിന്ന്, അർജുനനാകുന്ന കിടാവിനെ നിമിത്തമാക്കി കറവക്കാരനായ ഗോപാലനന്ദനൻ കറന്നെടുത്ത പാലാണ് ഗീതാമൃതം. (ഉപനിഷത്തുകളിലെ പല മന്ത്രങ്ങളും അല്പം വ്യത്യാസത്തോടെ ഗീതയിൽ പ്രത്യക്ഷപ്പെടുന്നുണ്ട്) പലചരിത്രകാരന്മാരും ഭഗവദ്ഗീതയെ ഹൈന്ദവ ഉപനിഷത്തുകളുടെ സംഗ്രഹമായി കരുതുന്നു. പതിനെട്ട് അദ്ധ്യായങ്ങളുള്ള ഭഗവദ്ഗീത ഭീഷ്മപർവ്വത്തിൽ 700 ശ്ലോകങ്ങളിലൂടെ മഹാഭാരതത്തിൽ വർണ്ണിക്കുന്നു. സഞ്ജയൻ ധൃതരാഷ്ട്രർക്കു കൃഷ്ണാർജ്ജുനസംവാദം പറഞ്ഞുകൊടുക്കുന്നരീതിയിലാണ് ഗ്രന്ഥകാരൻ എഴുതിയിരിക്കുന്നത്.
ഭീഷ്മരെ ആദ്യമായി നേരിട്ടത് ബാലനായ അഭിമന്യുവായിരുന്നു. ഏറ്റവും പ്രായം കൂടിയവനും, കുറഞ്ഞവനും തമ്മിലാണ് ആദ്യ പോരാട്ടം തുടങ്ങിയത്. കൃതവർമ്മാവും, ശല്യരും ഭീഷ്മരെ സഹായിക്കാൻ എത്തി. അഭിമന്യു ക്ഷീണിക്കുന്നതു മനസ്സിലാക്കി മാതുലന്മാരായ ഉത്തരനും, ശ്വേതനും (വിരാടപുത്രന്മാർ) സഹായത്തിനെത്തി. യുദ്ധത്തിനൊടുവിൽ ശല്യർ ഉത്തരനേയും, ഭീഷ്മർ ശ്വേതനേയും വധിച്ചു. ഒന്നാം ദിവസത്തെ യുദ്ധത്തിൽ പാണ്ഡവസേനക്ക് കനത്തനാശം സംഭവിച്ചു. സങ്കടപ്പെട്ട് കുടീരത്തിൽ തിരിച്ചെത്തിയ യുധിഷ്ഠിരനോട് അവസാനവിജയം പാണ്ഡവർക്കാണെന്ന് പറഞ്ഞ് കൃഷ്ണൻ സമാധാനിപ്പിച്ചു.

ഭീഷ്മർ രണ്ടാം ദിവസം അർജ്ജുനനുമായി ഏറ്റുമുട്ടി. അർജ്ജുനന്റെ പാശുപതാസ്ത്രത്തിന്റെ ശക്തിയിൽ കൗരവസേനക്ക് നിരവധി നാശനഷ്ടങ്ങൾ സംഭവിച്ചു. കുരുക്ഷേത്രത്തിന്റെ മറ്റൊരു വശത്ത് ദ്രോണരും ധൃഷ്ടദ്യുമ്നനും തമ്മിൽ ഉഗ്രപോരാട്ടം ആരംഭിച്ചു. പലപ്രാവശ്യം ദ്രോണർ പാഞ്ചാലപുത്രന്റെ വില്ലു മുറിച്ചു. അവശനായ ധൃഷ്ടദ്യുമ്നനെ ഭീമൻ തന്റെ രഥത്തിലേറ്റി രക്ഷപെടുത്തി. ഇതുമനസ്സിലാക്കി അവിടെ എത്തിച്ചേർന്ന് ദുര്യോധനൻ കലിംഗസേനയെ ഭീമനു നേരെ പ്രയോഗിച്ചു. ഭീമൻ ഒന്നൊഴിയാതെ എല്ലാ കലിംഗ പടയാളികളെയും രണ്ടാം ദിവസത്തെ യുദ്ധത്തിൽ കൊന്നൊടുക്കി. കൗരവപടയുടെ തിരിച്ചോട്ടം തടയുവാൻ ഭീഷ്മർ അവിടെ എത്തിയെങ്കിലും സാത്യകിയുടെ ബാണമേറ്റ് അദ്ദേഹത്തിന്റെ തേരാളി കൊല്ലപ്പെട്ടു. സാരഥിയില്ലാതെ ഭീഷ്മർ യുദ്ധക്കളത്തിൽ നിന്നും മാറിക്കളഞ്ഞു. ഭീമ പുത്രൻ ഘടോത്ക്കചനും നകുല-സഹദേവന്മാരും ഏറ്റവും പുറകിലായി ധർമ്മപുത്രരും അവിടെ എത്തുകയും കൗരവരുടെ പല സൈന്യവ്യൂഹങ്ങളേയും ഇല്ലാതാക്കുകയും ചെയ്തു.

രണ്ടാം ദിവസത്തെ ദയനീയ പരാജയം മനസ്സിലാക്കി ഭീഷ്മർ തന്റെ സേനയെ ഗരുഡവ്യൂഹമായി നിർത്തി യുദ്ധം ആരംഭിച്ചു. അതിനെ എതിർക്കാൻ ധൃഷ്ടദ്യുമ്നൻ പാണ്ഡവസേനയെ ചന്ദ്രക്കലയുടെ ആകൃതിയിൽ വ്യൂഹം ചമച്ചു നേതൃത്വം നൽകി. അർദ്ധചന്ദ്രവ്യൂഹത്തിന്റെ ഒരു മുഖത്ത് ഭീമനും മറ്റേതിൽ അർജ്ജുനനും നിലയുറപ്പിച്ചു. യുദ്ധക്കളത്തിന്റെ മറ്റൊരു വശത്ത് സാത്യകിയും അഭിമന്യുവും ചേർന്ന് ഗാന്ധാരസേനയെ മുഴുവനായും ഇല്ലാതാക്കി. ഭീഷ്മരും, ദ്രോണരും, ദുര്യോധനനും ചേർന്നു ധർമ്മപുത്രരെ ആക്രമിക്കാൻ തുടങ്ങിയപ്പോൾ നകുല-സഹദേവന്മാരും, ഭീമനും, ഘടോത്ക്കചനും എത്തി യുധിഷ്ഠിരനെ സഹായിച്ചു. ഘടോത്ക്കചന്റെ ആയുധപ്രഹരമേറ്റ് ബോധരഹിതനായ ദുര്യോധനനെ ദ്രോണർ രക്ഷപെടുത്തി. അതിനെത്തുടർന്ന് അർജ്ജുനൻ ഭീഷ്മരുമായി ഏറ്റുമുട്ടുകയും ഭീഷ്മർ വിജയലക്ഷ്യത്താൽ യുദ്ധനീതിമറന്നു അവനെ ആക്രമിക്കുകയും ചെയ്തു. അർജ്ജുനനെ കൊല്ലുമെന്ന അവസരം വന്നപ്പോൾ കൃഷ്ണൻ ഭീഷ്മരുടെ നേർക്ക് സുദർശനചക്രമെടുത്തു. കൃഷ്ണന്റെ കൈയ്യാൽ മരിക്കാൻ ആഗ്രഹിച്ച ഭീഷ്മർ നിരായുധനായി തലകുനിച്ചപ്പോൾ അർജ്ജുനൻ കൃഷ്ണനെ ആയുധമെടുക്കില്ല എന്നുള്ള കൃഷ്ണ വചനം ഓർമ്മപ്പെടുത്തി. ഇതുകേട്ട് കൃഷ്ണൻ ശാന്തനായി സുദർശനം തിരിച്ചെടുത്തു.

നാലാം ദിവസം ഭീമസേനനും, അഭിമന്യുവും ഇരുവശങ്ങളിലൂടെ കൗരവസേനയെ തകർത്തു മുന്നേറി. ഭീമനെ എതിരിടാൻ ദുര്യോധനൻ, അവന്റെ പതിമൂന്നനുജന്മാരേയും, ആയിരക്കണക്കിനു മത്തഗജങ്ങളേയും അവന്റെ നേർക്കയച്ചു. ക്രൂദ്ധനായ ഭീമൻ ഗദയുമായി തേരിൽ നിന്നും പുറത്തിറങ്ങി മുഴുവൻ ആനകളേയും, ദുര്യോധനന്റെ പതിമൂന്നനുജന്മാരെയും കൊന്നു. അനുജന്മാർ മരിച്ചതു കണ്ട് ദുര്യോധനൻ ഭീമനു നേർക്ക് പാഞ്ഞടുത്തെങ്കിലും കൂടുതൽ എതിർത്തു നിൽക്കാനാവാതെ യുദ്ധഭൂമിയിൽ നിന്നും അവൻ മാറിക്കളഞ്ഞു. ഇതിനിടയിൽ ഭീമനെ സഹായിക്കാനെത്തിയ പുത്രനായ ഘടോത്ക്കചനും നിരവധിപേരെ കൊന്നു. അന്നേ ദിവസം കുരുക്ഷേത്രയിലെ മറ്റൊരുവശത്ത് സ്വാലനും ധൃഷ്ടദ്യുമ്നനും തമ്മിൽ ഏറ്റുമുട്ടുകയും, സ്വാലനെ വധിക്കുകയും ചെയ്തു. അതിനുശേഷം ധൃഷ്ടദ്യുമ്നനോട് യുദ്ധം ചെയ്ത മാദ്രേശന്റെ അനുജന്മാരെയും അവൻ കൊന്നുകളഞ്ഞു. തുടർച്ചയായി മൂന്നുദിവസങ്ങളും പരാജയപ്പെട്ട് ദുഃഖിതനായ ദുര്യോധനൻ രാത്രി ഭീഷ്മരുടെ കുടീരത്തിൽ വന്നു ഭയപ്പെട്ടു സങ്കടം പറഞ്ഞു. ഭീഷ്മരും ദ്രോണരും ചേർന്ന് ദുര്യോധനനെ സമാധാനപ്പെടുത്തി തിരിച്ചയച്ചു.

തുടർച്ചയായ മൂന്നുദിവസങ്ങളിലെ തോൽവിക്കു മറുപടി പറയാനായി കൗരവർ ഭീഷ്മരുടെ നേതൃത്വത്തിൽ ശക്തവ്യൂഹം ചമച്ചു. പാണ്ഡവർ ഭീമന്റെ നേതൃത്വത്തിൽ മണ്ഡലവ്യൂഹവും ചമച്ചു അണിനിരന്നു. ഭീമന്റെ രഥത്തിനു പുറകിലായി ധൃഷ്ടദ്യുമ്നനും, സാത്യകിയുടേയും, ശിഖണ്ഡിയുടേയും രഥങ്ങൾ അണിനിരന്നു. അവയ്ക്കും പുറകിലായി നകുല-സഹദേവന്മാരുടേയും ധർമ്മപുത്രരുടേയും രഥങ്ങൾ നിരന്നു. അതിനു പിറകിലായി മറ്റു മുൻനിര യോദ്ധാക്കളും അണിനിരന്നു. ഭീഷ്മർ നിരവധി പാണ്ഡവസേനകളെ ഛിന്നഭിന്നമാക്കി മുന്നേറി. പാണ്ഡവസൈന്യം പലവസരങ്ങളിലും പിന്തിരിഞ്ഞോടി. പക്ഷേ മദ്ധ്യാഹ്നത്തിനുശേഷം നടന്ന യുദ്ധത്തിൽ അർജ്ജുനനും ഭീമനും ചേർന്ന് അനവധി കൗരവസൈന്യങ്ങളെ കൊന്നു.

ധൃഷ്ടദ്യുമ്നൻ മകരവ്യൂഹവും അതിനെതിരായി ഭീഷ്മർ ക്രൗഞ്ചവ്യൂഹവും ചമച്ച് സൈന്യങ്ങളെ അണിനിരത്തി. അഞ്ചുദിവസങ്ങൾക്കു ശേഷം അന്ന് ആദ്യമായി ദ്രോണരെ തോൽപ്പിക്കാൻ പാണ്ഡവസേനക്കായി. പാണ്ഡവർ ദ്രോണരുടെ രഥം തകർത്തു, അദ്ദേഹം പ്രാണരക്ഷാർത്ഥം അവിടെനിന്നും ഓടി രക്ഷപെട്ടു. ഭീമനെ പിടിച്ചുകെട്ടാൻ ദുര്യോധനൻ വലിയ സൈന്യവ്യൂഹമാണ് നിയോഗിച്ചത്. അഭിമന്യു സഹായത്തിനു വന്ന് ഭീമനെ അതിൽ നിന്നും രക്ഷിക്കുവാൻ സാധിച്ചു. അതിനിടയിൽ ഭീമന്റെ ഗദാപ്രഹരമേറ്റ് ദുര്യോധനൻ തേർത്തട്ടിൽ ബോധരഹിതനായി വീണു. കൃപർ വന്നു രക്ഷിച്ചിരുന്നില്ലെങ്കിൽ ദുര്യോധനനെ ഭീമൻ ആറാംനാൾ വധിക്കുമായിരുന്നു. തന്റെ പത്തു പുത്രന്മാരെ വധിച്ച ഭൂരിശ്രവസ്സിനെ നേരിട്ടുകണ്ട സാത്യകി അവനെ കൊല്ലാൻ കഠിനശ്രമം നടത്തിയെങ്കിലും വിജയിച്ചില്ല.

ഏഴാം ദിവസം യുധിഷ്ഠിരന്റെ നേതൃത്വത്തിൽ വജ്രവ്യൂഹം ചമച്ച പാണ്ഡവരെ എതിരിടാൻ കൗരവർ ത്രിശൂലവ്യൂഹം ചമച്ചു. മിന്നൽപിണർ പോലെ അടർക്കളത്തിൽ പലസ്ഥലങ്ങളിലും ഒറ്റയ്ക്കൊറ്റയ്ക്ക് യുദ്ധങ്ങൾ നടന്നു. വിരാടനും ദ്രോണരും ഏറ്റുമുട്ടി. വിരാടന്റെ സഹായത്തിനെത്തിയ പുത്രനായ ശംഖനെ ദ്രോണർ വധിച്ചു. വൃദ്ധനായ ഭൂരിശ്രവസ്സിനെ നേരിട്ട ധൃഷ്ടദ്യുമ്നൻ അദ്ദേഹത്തിന്റെ വക്ഷസ്സിൽ 96 അമ്പുകൾ തറച്ചുവെങ്കിലും അതിപരാക്രമിയായ അദ്ദേഹം കീഴടങ്ങാതെ ധൃഷ്ടദ്യുമ്നനെ പരാജയപ്പെടുത്തി അവിടെ നിന്നും ഓടിച്ചു. പാണ്ഡവസേനയുടെ അതിപ്രഹരമായ യുദ്ധത്തിൽ വൃദ്ധനായ കൃപാചാര്യർ ബോധരഹിതനായി തേർത്തട്ടിൽ വീണു.

കൃഷ്ണന്റെ നിർദ്ദേശത്തെ തുടർന്ന് യുദ്ധത്തിൽ ഏർപ്പെടാതിരുന്ന ഇരാവാൻ ആദ്യമായി യുദ്ധം ചെയ്ത ദിവസമായിരുന്നു എട്ടാം ദിവസം. ഭീമൻ തന്റെ വനവാസകാലത്തു വധിച്ച കൃമ്മിരന്റെ പുത്രനായ അലംബുസന്റെ മായാപ്രയോഗത്തിൽ പാണ്ഡവസേന പലപ്പോഴും പകച്ചു നിന്നു. അവന്റെ മായാശക്തിയിലുള്ള ആകാശയുദ്ധത്തിൽ അർജ്ജുനനും ഭീമനും സാരമായി പരിക്കേറ്റു. നാഗകന്യാപുത്രനായ ഇരാവാൻ ഇതുകണ്ട് അർജ്ജുനനെ സഹായിച്ച് അലംബുസനെതിരായി അതിശക്തമായി നേരിട്ടു. അലംബുസനെ സഹായിക്കാനെത്തിയ ശകുനിയുടെ പുത്രനായ ഉലൂകനെയും ഇരാവാൻ വധിച്ചു. ഭീമൻ ദുര്യോധനന്റെ എട്ട് അനുജന്മാരെ എട്ടാംദിവസം കൊന്നു അതിനെ തുടർന്ന് ഭീമനോട് ഏറ്റുമുട്ടിയ ശകുനിയേയും, ജയദ്രഥനേയും ഘടോത്ക്കചൻ തന്റെ ഇരുമ്പുഗദയുമായി നേരിട്ടു. എട്ടാംദിവസം കഴിഞ്ഞപ്പോൾ ഇരുപക്ഷത്തുമായി എട്ട് അക്ഷൗഹിണിപടകൾ ഇല്ലാതായി. പിറ്റേന്ന് സൂര്യോദയത്തിനു മുൻപായി ഉലൂപിയിൽ അർജ്ജുനനു ജനിച്ച ഇരവാനും കൃഷ്ണശാപത്താൽ മരിച്ചുവീണു.

ഇരവാന്റെ മരണത്തിനു കാരണമായ അലംബുസനെ വധിക്കണമെന്നുള്ള ദൃഢനിശ്ചയത്തോടെയാണ് പാണ്ഡവർ യുദ്ധം തുടങ്ങിയത്. അഭിമന്യുവും, ഘടോത്ക്കചനും അലംബുസനെതിരായി യുദ്ധം ചെയ്ത് അതിധീരമായി അവനെ നേരിട്ടുവെങ്കിലും മരണത്തിൽ നിന്നും അലംബുസൻ രക്ഷപെട്ടോടി. അർജ്ജുനനെ നേരിട്ട ഭീഷ്മർ അവനെ നിഷ്പ്രയാസം നിരായുധനാക്കി, ഭീഷ്മരുടെ അതിശക്തമായ ബാണങ്ങളേറ്റ് അവശനായി അർജ്ജുനൻ തേർതട്ടിൽ വീണുപോയി. അർജ്ജുനൻ ഭീഷ്മരാൽ വധിക്കപ്പെടുമെന്നവസരത്തിൽ കൃഷ്ണൻ സുദർശനചക്രവുമായി ഭീഷ്മർക്കു നേരെ എഴുന്നേറ്റു. ഭഗവാൻ ചക്രധാരിയായി നിൽക്കുന്നതുകണ്ട് ഭയഭക്തി ബഹുമാനത്തോടെ ഭഗവാന്റെ കൈയ്യാൽ മരിക്കാൻ ആഗ്രഹിച്ച് രണ്ടുകൈയ്യും കൂപ്പി ഭീഷ്മർ തേരിൽ നിന്നും ഇറങ്ങി ശിരസ്സു നമിച്ചു നിന്നു. ഇതുകണ്ട് അർജ്ജുനൻ കുരുക്ഷേത്രയുദ്ധത്തിൽ ഭഗവാൻ ആയുധം എടുക്കില്ല എന്നുള്ളത് വീണ്ടും ഓർമ്മിപ്പിച്ചു. ഇതോടെ സൂര്യാസ്തമയവും കഴിഞ്ഞു യുദ്ധം അവസാനിപ്പിച്ച് ഇരുകൂട്ടരും മടങ്ങി. ഒൻപതു ദിവസങ്ങൾ കഴിഞ്ഞിട്ടും വിജയം കൈവരിക്കാൻ സാധിക്കാതെ വിഷമിക്കുന്ന പാണ്ഡവരെ കൃഷ്ണൻ അന്നു രാത്രി ഭീഷ്മരുടെ കുടീരത്തിൽ കൊണ്ടുപോയി. അവരുടെ മനോഗതം മനസ്സിലാക്കിയ ഭീഷ്മർ ശിഖണ്ഡിയെ മുന്നിൽ നിർത്തി യുദ്ധംചെയ്യാൻ ഉപദേശിച്ചു.

പത്താം ദിവസം പാണ്ഡവർ ധൃഷ്ടദ്യുമ്നന്റെ സ്ഥാനത്ത് ശിഖണ്ഡിയെ നിർത്തി യുദ്ധം ആരംഭിച്ചു. അതിധീരമായി ഏവരും യുദ്ധത്തിൽ ഏർപ്പെട്ടു. ദുര്യോധനൻ ഭീഷ്മർക്കു തുണയായി ദുശ്ശാസനനെ നിയോഗിച്ചിരുന്നു. അർജ്ജുനൻ ഭീഷ്മരോട് എതിരിട്ടപ്പോൾ ശിഖണ്ഡിയെ മുന്നിൽ നിർത്തി ബാണങ്ങൾ എയ്തു. ശിഖണ്ഡിയെ കണ്ടമാത്രയിൽ ഭീഷ്മർ അവനെതിരെ യുദ്ധം ചെയ്യാതെ അർജ്ജുനനു നേർക്ക് തിരിഞ്ഞു. അർജ്ജുനനും ശിഖണ്ഡിയും ഒരു പോലെതന്നെ ഭീഷ്മർക്കുനേരെ ബാണങ്ങൾ പൊഴിച്ചുകൊണ്ടിരുന്നു. ശിഖണ്ഡിയുടെ മുമ്പിൽ ഭീഷ്മരുടെ വീര്യം സ്തംഭിച്ചുപോയി. ഈ അവസരം പാഴാക്കാതെ അർജ്ജുനൻ ഭീഷ്മരുടെ ശരീരം മുഴുവനും അസ്ത്രങ്ങളാൽ എയ്തുനിറച്ചു. (അഷ്ടവസുക്കളിൽ ഇളയവനായ പ്രഭാസനെ (ഭീഷ്മർ) തിരിച്ചു ദേവലോകത്തേക്ക് കൂട്ടികൊണ്ടുപോകാൻ വസുക്കളേവരും അവിടെ സന്നിഹിതരായിരുന്നു). ശരശയ്യയിൽ വീണ ഭീഷ്മർ അടുത്തുനിന്ന ദുശ്ശാസനനോട് ഇനിയെങ്കിലും യുദ്ധം മതിയാക്കാൻ ഉപദേശിച്ചു.

ഭീഷ്മരുടെ പതനത്തോടെ കൗരവപട പിന്തിരിഞ്ഞോടി. അന്നു യുദ്ധം മതിയാക്കി ഏവരും മടങ്ങി. പക്ഷേ പാണ്ഡവരും, കൗരവരും മാത്രം ഭീഷ്മർക്കു ചുറ്റും സങ്കടപ്പെട്ടു നിന്നു. ശക്തിയില്ലാതെ താഴേക്ക് തൂങ്ങിക്കിടന്ന ശിരസ്സു നേരെയാക്കാൻ ഭീഷ്മരുടെ ആഗ്രഹപ്രകാരം അർജ്ജുനൻ രണ്ട് അസ്ത്രങ്ങൾ എയ്തു താങ്ങുകൊടുത്തു. ഭീഷ്മർ വീണതോടെ കൗരവരുടെ വീര്യമെല്ലാം ഇല്ലാതായി. പാണ്ഡവർക്ക് സന്തോഷവും സങ്കടവും ഒരുപോലെ തോന്നി. താൻ ഉത്തരായനം തുടങ്ങുന്നവരെ മരിക്കാതെ ഇവിടെ കിടക്കും നിങ്ങൾക്ക് എല്ലാവരും കുടീരങ്ങളിലേക്ക് തിരിച്ചു പോകാമെന്നുള്ള ഭീഷ്മരുടെ നിർബന്ധത്താൽ ഏവരും രാത്രിതന്നെ മടങ്ങി. പിറ്റേന്ന് രാവിലെ കൗരവ-പാണ്ഡവ പുത്രന്മാർ പിതാമഹനെ കാണാൻ എത്തി. അദ്ദേഹത്തിനു ദാഹമുണ്ടെന്നറിയിച്ചപ്പോൾ അർജ്ജുനൻ ഭൂമിയിൽ നിന്നും ഗംഗാജലത്തിന്റെ സ്രോതസ്സ് അവിടെ ഉണ്ടാക്കിക്കൊടുത്തു. അതിനുശേഷം കർണ്ണൻ ഭീഷ്മരെ കാണാൻ എത്തി. കുരുക്ഷേത്രയുദ്ധഭൂമിയിൽ ആദ്യമായി കർണ്ണൻ വരുന്നത് അന്നായിരുന്നു. ഭീഷ്മർ യുദ്ധത്തിൽ വീണതിനുശേഷമാണ് കർണ്ണൻ യുദ്ധം ചെയ്യാൻ തുടങ്ങിയത്.

ഭീഷ്മരുടെ പതനത്തെത്തുടർന്ന് ദുര്യോധനൻ ആചാര്യനായ ദ്രോണരെ സർവ്വസേനാധിപതിയായി വാഴിക്കുന്നു. തുടർന്നുള്ള അഞ്ചു ദിവസങ്ങൾ ദ്രോണാചാര്യർ കൗരവസേനയ്ക്കു നേതൃത്വം നൽകി. മഹാഭാരതത്തിൽ പതിനൊന്നു മുതൽ പതിനഞ്ചുവരെയുള്ള യുദ്ധദിവസങ്ങൾ വർണ്ണിക്കുന്നത് ദ്രോണപർവ്വത്തിലാണ്. സർവ്വസേനാധിപനായി ദ്രോണരായതിനാൽ ഗ്രന്ഥകർത്താവ് ആ പേരു കൊടുത്തു. ദ്രോണപർവ്വത്തിൽ 170 അദ്ധ്യായങ്ങളും 10950 പദ്യങ്ങളും അടങ്ങിയിരിക്കുന്നു. പല പ്രമുഖരും മരിച്ചു വീഴുന്ന കഥാസന്ദർഭങ്ങളോടെ വളരെ വിശദമായിതന്നെ ഗ്രന്ഥകർത്താവ് ഈ ദിവസങ്ങൾ മഹാഭാരതത്തിൽ വർണ്ണിച്ചിരിക്കുന്നു.

കർണ്ണൻ ആദ്യമായി യുദ്ധക്കളത്തിൽ എത്തുന്നത് ഈ ദിവസമാണ്. ആദ്യ പത്തുദിവസങ്ങൾ അദ്ദേഹം യുദ്ധത്തിൽ ഏർപ്പെട്ടില്ല. ധർമ്മപുത്രരെ ജീവനോടെ ബന്ധിക്കുവാൻ ദ്രോണർ പദ്ധതിയിട്ടു. ജീവനോടെ യുധിഷ്ഠിരനെ പിടിച്ചാൽ അതിലൂടെ പാണ്ഡവരെ ഭീഷണിപ്പെടുത്തി മറ്റുകാര്യങ്ങൾ സാധിക്കാമെന്നു മനസ്സിലാക്കിയാണ് ഇതിനു മുതിർന്നത്. ദ്രോണരും, കർണ്ണനും, ദുര്യോധനാദികളും ഒത്തുചേർന്ന് യുധിഷ്ഠിരനെതിരായി യുദ്ധം ആരംഭിച്ചു. ദ്രോണർ യുധിഷ്ഠിരന്റെ വില്ലുമുറിച്ച് അതിനു വഴിയൊരുക്കി. യുധിഷ്ഠിരൻ പിടിക്കപ്പെടുമെന്നഘട്ടത്തിൽ കൃഷ്ണാർജ്ജുനന്മാർ അവിടെ എത്തുകയും യുധിഷ്ഠിരനെ രക്ഷപെടുത്തുകയും ചെയ്തു. പാഞ്ചാല രാജകുമാരനായ ധൃഷ്ടദ്യുമ്നൻ പലതവണ ദ്രോണാചാര്യരെ ആക്രമിച്ചു, പക്ഷേ പല സന്ദർഭത്തിലും പാഞ്ചാലകുമാരനു പിന്തിരിഞ്ഞോടേണ്ടിവന്നു. (ഗ്രന്ഥകർത്താവിന്റെ അഭിപ്രായത്തിൽ യുദ്ധസമയത്ത് ദ്രോണർക്ക് 85 വയസ്സുണ്ടായിരുന്നു).

പന്ത്രണ്ടാം ദിവസവും ദ്രോണർ യുധിഷ്ഠിരനെ ജീവനോടെ ബന്ധിക്കുന്നതിനായി മഹാവ്യൂഹം (ദേവവ്യൂഹം) ചമച്ചു. ധൃഷ്ടദ്യുമ്നൻ ശൃംഗാരകവ്യൂഹവും ചമച്ച് അതിശക്തമായി എതിർത്തു. ഭീമാർജ്ജുനന്മാരുടെ ആക്രമണത്തിൽ കൗരവപ്പട പിന്തിരിഞ്ഞോടി. കൗരവപ്പടയെ തിരിച്ചു യുദ്ധഭൂമിയിൽ നിർത്താനായി ദുര്യോധനൻ പ്രാഗ്ജ്യോതിഷത്തിലെ രാജാവായിരുന്ന ഭഗദത്തനെ നിയോഗിച്ചു. കൃഷ്ണനാൽ കൊല്ലപ്പെട്ട നരകാസുരന്റെ പുത്രനായിരുന്നു ഭഗദത്തൻ. വാർദ്ധക്യം ഉണ്ടായിരുന്നെങ്കിലും ആനപ്പുറത്തേറിവന്ന ഭഗദത്തൻ പാണ്ഡവസേനയെ നയിച്ച ഭീമനോട് ഏറ്റുമുട്ടി. ഭഗദത്തൻ വൈഷ്ണാവസ്ത്രം പ്രയോഗിച്ച് പാണ്ഡവസേനയെ അതിഭീകരമായി കൊന്നൊടുക്കി. മറ്റാർക്കും തടുക്കാനാവാഞ്ഞ വൈഷ്ണവാസ്ത്രത്തെ കൃഷ്ണൻ നിർവീര്യമാക്കി. ഭഗദത്തന്റെ കൊലയാനയെ അഷ്ടദിക് ഗജങ്ങളിൽ ഒന്നായ സുപ്രതികനോടാണ് ഗ്രന്ഥകർത്താവ് ഉപമിച്ചിരിക്കുന്നത്. ഭഗദത്തന്റെ ആന ഭീമനെ എടുത്ത് മേല്പോട്ട് എറിഞ്ഞു; ഭീമൻ താഴേക്ക് പതിക്കുമ്പോൾ കൊമ്പിൽ കോർത്ത് കൊല്ലാനായി കൊമ്പുകൾ മുകളിലോട്ടാക്കി നിർത്തി. ആ സമയത്ത് അർജ്ജുനൻ അവിടെ എത്തുകയും, ഒരു അമ്പിനാൽ ആനയുടെ ശിരസ്സും, മേല്പോട്ടാക്കി നിർത്തിയിരുന്ന വാലും, ഭഗദത്തന്റെ ശിരസ്സു മുറിച്ച് ഭീമനെ രക്ഷപെടുത്തി. ഭഗദത്തന്റെ മരണം കൗരവസേനയ്ക്ക് വലിയ ആഘാതം ഏൽപ്പിച്ചു.

ഭഗദത്തന്റെ മരണത്തെ തുടർന്ന്, അവന്റെ പുത്രനെ നകുലനും കർണ്ണപുത്രനായ വൃക്ഷസേനനെ അർജ്ജുനനും വധിച്ചു. ഇതുകണ്ട് പാണ്ഡവസേനയോട് ഏറ്റുമുട്ടിയ മറ്റു കർണ്ണപുത്രന്മാരും നകുലനാൽ കൊല്ലപ്പെട്ടു. മക്കളുടെ ദുരന്തവിവരം അറിഞ്ഞ കർണ്ണൻ കൂടുതൽ സമയം യുദ്ധക്കളത്തിൽ നിൽക്കാനാവാതെ മടങ്ങി. കൗരവസേനയ്ക്കു അതിഭീകരമായ പരാജയമായിരുന്നു പന്ത്രണ്ടാം ദിവസം. ദുഃഖിതനായ ദുര്യോധനൻ അന്ന് യുദ്ധം കഴിഞ്ഞ് ദ്രോണാചാര്യരേയും കർണ്ണനേയും ശകുനിയേയും, ജയദ്രഥനേയും തന്റെ കുടീരത്തിലേക്ക് വിളിച്ചു വരുത്തി. അടുത്തനാൾ എങ്ങനെ പാണ്ഡവസേനയെ തകർക്കാമെന്നുള്ള ചർച്ചകൾ ചെയ്തു. ദ്രോണാചാര്യർ ചക്രവ്യൂഹം ഒരുക്കുവാനും അതിലൂടെ അടുത്ത ദിവസം പാണ്ഡവസേനയെ വിദഗ്ദ്ധമായി എതിരിടാനും പദ്ധതികൾ ആസൂത്രണംചെയ്തു ഏവരും അന്നേക്ക് പിരിഞ്ഞു.

പതിമൂന്നാം നാൾ ത്രിഗർത്ത രാജാവായ സുശർമ്മൻ ദക്ഷിണ സമരമുഖത്തും ദ്രോണർ ചക്രവ്യൂഹം ചമച്ച് ഉത്തരഭാഗത്തും നിലയുറപ്പിച്ചു. ചക്രവ്യൂഹത്തിൽ ദ്രോണരെ കൂടാതെ അശ്വത്ഥാമാവ്, കർണ്ണൻ, ജയദ്രഥൻ, ദുശ്ശാസനൻ, ദുര്യോധനപുത്രനായ ലക്ഷണൻ, ശല്യർ തുടങ്ങിയവർ നിലയുറപ്പിച്ചു. ത്രിഗർത്തനെ സഹായിക്കാൻ കംബോജ രാജാവ് സുദക്ഷിണനും, കൃമ്മീര പുത്രനായ അലംബുസനും തങ്ങളുടെ സേനാവ്യൂഹത്തോടെ എതിരിടാൻ തുടങ്ങി. അതിശക്തമായ കൗരവസേനയുടെ ഉത്തരഭാഗത്തുനിന്നുള്ള ആക്രമണത്തിൽ പാണ്ഡവപ്പട തിരിഞ്ഞോടി തുടങ്ങി. ഇതുമനസ്സിലാക്കി അർജ്ജുനൻ ത്രിഗർത്തനോട് ഏറ്റുമുട്ടി കൗരവസേനയെ ശക്തമായി എതിർത്തു. അർജ്ജുനൻ ഉത്തരഭാഗത്തു നിന്നു യുദ്ധം തുടങ്ങിയപ്പോൾ ചക്രവ്യൂഹം ചമച്ചുനിന്ന ദ്രോണർ ധർമ്മപുത്രരോടു ഏറ്റുമുട്ടി.

ദുര്യോധന നിർദ്ദേശപ്രകാരം ദ്രോണർ അർജ്ജുനനെ അടർക്കളത്തിൽ നിന്നകറ്റി നിർത്തി ചക്രവ്യൂഹം ചമച്ചു യുധിഷ്ഠിരനെ ബന്ധനസ്ഥനാക്കുവാനുള്ള മികച്ചയുദ്ധതന്ത്രമാണ് ഇതുകൊണ്ടു ഉദ്ദേശിച്ചത്. ഒരു പക്ഷേ യുദ്ധം അവസാനിപ്പിക്കുവാനും പാണ്ഡവരെ വീണ്ടും മറ്റൊരു വനവാസത്തിനയക്കുവാനും പതിമൂന്നാം നാളിലെ ഈ യുദ്ധംകൊണ്ടു സാധിക്കുമായിരുന്നു. അതാണ് കൗരവപക്ഷം തലേനാൾ തീരുമാനിച്ചുറപ്പിച്ചത്. വ്യാസൻ മഹാഭാരതത്തിൽ ചക്രവ്യൂഹം എന്നും, എഴുത്തച്ഛൻ തന്റെ കൃതിയിൽ പത്മവ്യൂഹം എന്നും പറയുന്നു. മുൻ‌കൂട്ടിയുള്ള പടയൊരുക്കങ്ങളും സേനാവിന്യാസങ്ങളും ഈ വ്യൂഹത്തിൽ പ്രത്യക്ഷത്തിലുണ്ടാവില്ല എന്നുള്ളതാണ് ഈ യുദ്ധവ്യൂഹത്തിനുള്ള പ്രധാന പ്രത്യേകത. കൂമ്പടയുവാൻ തുടങ്ങുന്ന ഒരു താമരയുടെ രൂപത്തിലാണു് സേനാവിന്യാസം എന്നതിനാലാവാം ചക്രവ്യൂഹം പത്മവ്യൂഹമായി എഴുത്തച്ഛൻ എഴുതിയത്. പ്രധാന ഗ്രന്ഥകർത്താവായ വ്യാസനു മുൻതൂക്കം നൽകുമ്പോൾ ചക്രവ്യൂഹം എന്നതാവും ചേരുക. ശത്രു ഉള്ളിലേക്ക് കടക്കുംതോറും വ്യൂഹത്തിലെ ഉള്ളിലേക്കുള്ള പ്രവേശനം ചെറുതായി വരുന്ന രീതിയിലാണ് ഇതിലെ പടനീക്കം. അകത്തും പുറത്തും നിൽക്കുന്ന പോരാളികൾ ഒരു ഭ്രമണപഥത്തിലെന്നവണ്ണം കറങ്ങികൊണ്ടിരിക്കുന്നു. മഹാരഥികൾ അവരവരുടെ യുദ്ധസ്ഥാനങ്ങൾ തുടർച്ചയായി ഇരുദിശകളിലും മാറിക്കൊണ്ടിരിക്കുന്ന ഈ സേനാവിന്യാസം തകർക്കുക വളരെ ബുദ്ധിമുട്ടേറിയതായിരുന്നുവെന്നു വ്യാസമഹാഭാരതത്തിൽ ഗ്രന്ഥകാരൻ എഴുതിയിരിക്കുന്നു.

പതിനായിരക്കണക്കിനു പാണ്ഡവസേനകളെ ദ്രോണാചാര്യർ ചക്രവ്യൂഹം ചമച്ച് കൊന്നുതുടങ്ങി. ഇതുകണ്ടു ഭയവിഹ്വലനായ ധർമ്മപുത്രർ അഭിമന്യുവിനെ ചക്രവ്യൂഹം തകർക്കാൻ നിയോഗിച്ചു. അവനെ സഹായിക്കാൻ ഘടോൽകചനും എത്തി. അഭിമന്യു ധീരനായി ചക്രവ്യൂഹം ഭേദിച്ച് ഉള്ളിൽക്കയറി. ഭീമനും, യുധിഷ്ഠിരനും, നകുല-സഹദേവന്മാരും അഭിമന്യുവിനെ സഹായിക്കാൻ എത്തി. ചക്രവ്യൂഹത്തിന്റെ പുറത്തുനിൽക്കുന്ന യോദ്ധാക്കളെ ചെറുത്ത് നിർത്തുകയും അവരെ തോൽപ്പിച്ച് ഉള്ളിൽ കടക്കാൻ ശ്രമിക്കുകയുമായിരുന്നു ഇവരുടെ ലക്ഷ്യം. പക്ഷേ ജയദ്രഥൻ അവരെ എല്ലാവരെയും തടഞ്ഞു നിർത്തി അതിധീരമായി യുദ്ധം ചെയ്തു. ("അർജ്ജുനനെ ഒഴിച്ച് പാണ്ഡവരെ നാലുപേരെയും യുദ്ധത്തിൽ ഒരു പ്രാവശ്യം തടഞ്ഞു നിർത്താനുള്ള വരം ശിവനിൽ നിന്നും ജയദ്രഥൻ സമ്പാദിച്ചിരുന്നു"). ഘടോൽകചന്റെ ശക്തമായ ആക്രമണവും ജയദ്രഥന്റെ ചെറുത്തു നിൽപ്പിനു മുൻപിൽ ഒരു പ്രയോജനവും ചെയ്തില്ല. ചക്രവ്യൂഹത്തിനുള്ളിലകപ്പെട്ട അഭിമന്യുവിനു പുറത്തുകടക്കാൻ കഴിയാതെ വന്നു. അവനെ തനിച്ച് കൗരവസേന ചുറ്റുംനിന്നു ആക്രമിക്കാൻ ഇതുമൂലം സാധിച്ചു.

ഒടുവിൽ അഭിമന്യു തനിച്ച് ഉള്ളിൽ നിന്നു കൗരവർക്കെതിരെ യുദ്ധം ചെയ്തു. അഭിമന്യുവിനോട് ഏറ്റുമുട്ടിയ ദുര്യോധനപുത്രനായ ലക്ഷണനെ അഭിമന്യു ഒരസ്ത്രത്താൽ തലമുറിച്ചു കൊന്നു. ഇതിനെത്തുടർന്ന് അവനോട് ഏറ്റുമുട്ടിയ ശകുനിയുടെ സഹോദന്മാരെയും, ബൃഹൽബലനേയും അഭിമന്യു വധിച്ചു. ഈ സമയം കർണ്ണൻ ഒളിയമ്പെയ്ത് അഭിമന്യുവിന്റെ വില്ലിന്റെ ഞാൺ മുറിച്ചു . ദ്രോണർ അവന്റെ കുതിരകളേയും കൊന്നുകളഞ്ഞു . തേരാളിയായ സുമിത്രനെ ശല്യർ ഗദകൊണ്ട് അടിച്ചുകൊന്നു . തേരും തേരാളി ഇല്ലാതായപ്പോൾ നിലത്തുനിന്നു യുദ്ധം തുടർന്ന അഭിമന്യുവിന്റെ വാളും പരിചയും കർണ്ണനും ദ്രോണരും ചേർന്ന് ഒളിയമ്പെയ്ത് തെറിപ്പിച്ചുകളഞ്ഞു. നിരായുധനായ അഭിമന്യുവിനോടു ചെയ്യുന്ന ചതിപ്രയോഗം യുദ്ധനീതിയല്ലെന്ന് ദ്രോണരെ കർണ്ണൻ പലപ്പോഴും ഓർമ്മപ്പെടുത്തിയെങ്കിലും അതുകൂട്ടാക്കാതെ ദ്രോണർ അഭിമന്യുവിനെ ചതിയാൽ കൊല്ലാൻ നിർദ്ദേശിച്ചു . നിരായുധനായ അഭിമന്യു തകർക്കപ്പെട്ട തേരിന്റെ ചക്രവുമായി ചുറ്റും നിന്നു ആക്രമിക്കുന്ന കൗരവസേനയോട് അതിധീരമായി പോരാടി. പക്ഷേ കൗരവ പ്രമുഖന്മാരെല്ലാവരും ചേർന്ന് ബാലനായ അഭിമന്യുവിനെ ചതിപ്രയോഗത്തിൽ കൊന്നു കളഞ്ഞു. അവസാന നിമിഷത്തിലും അവൻ തന്നെ ആക്രമിച്ച ദുശ്ശാസനന്റെ പുത്രനായ ഭരതനെ ഗദകൊണ്ട് തലയ്ക്കടിച്ചു സാരമായ പരിക്കേൽപ്പിച്ചു. അവസാന സമയത്തും അവന്റെ പോരാട്ടത്തിൽ ഭയവിഹ്വലരായി ദുശ്ശാസനനും, ശല്യരും പിന്തിരിഞ്ഞോടി. അവസാന ശ്വാസംവരെയും തന്റെ പിതാവിനുവേണ്ടി ജീവിച്ച് ധീരപുത്രനായി അഭിമന്യു വീരസ്വർഗ്ഗം പൂകിയതായി ഗ്രന്ഥകാരൻ മഹാഭാരതത്തിൽ ദ്രോണപർവ്വത്തിൽ എഴുതിയിരിക്കുന്നു.

അഭിമന്യുവിന്റെ മരണം പാണ്ഡവരെ വളരെയേറെ ദുഃഖത്തിലാഴ്ത്തി. യുധിഷ്ഠിരന്റെ നിർദ്ദേശത്തെ തുടർന്നായിരുന്നു ചക്രവ്യൂഹം അഭിമന്യു ഭേദിച്ച് അകത്തുകടന്നതും മരണപ്പെട്ടതും. ആ കാരണത്താൽ യുധിഷ്ഠിരൻ വളരെയധികം സങ്കടപ്പെട്ടു. അദ്ദേഹത്തിനു മുൻപിൽ വ്യാസൻ ആഗതനായി ഷോഡശരാജാക്കന്മാരുടെ കഥകൾ വിസ്തരിക്കുകയും തുടർന്ന് പല ഉപദേശങ്ങളും നൽകി അദ്ദേഹം സമാധാനിപ്പിച്ചു. മകന്റെ മരണ വാർത്തയറിഞ്ഞ അർജ്ജുനൻ മോഹാലസ്യപ്പെട്ടുവീണു. കൃഷ്ണൻ അർജ്ജുനനെ സമാധാനപ്പെടുത്തി. പക്ഷേ ദുഃഖാർത്തനായ അർജ്ജുനൻ തന്റെ പുത്രനെ കൊന്ന ജയദ്രഥന്റെ ശിരസ്സ് നാളെ സൂര്യാസ്തമയത്തിനു മുൻപു എയ്തുവീഴ്തുമെന്നും, അല്ലെങ്കിൽ ഗാണ്ഢീവത്തോടെ അഗ്നിയിൽ ചാടിമരിക്കുമെന്നും ശപഥം എടുത്തു. പുത്രദുഃഖത്താൽ സങ്കടപ്പെടുന്ന അർജ്ജുനനെ സമാധാനിപ്പിക്കാൻ കൃഷ്ണൻ അന്നു രാത്രിതന്നെ ദേവലോകത്ത് കൂട്ടിക്കൊണ്ടുപോയി വീരസ്വർഗ്ഗം പ്രാപിച്ച പുത്രനെ കാണിച്ചു കൊടുത്തു. അർജ്ജുനന്റെ ഉഗ്രശപഥം ഇതിനോടകം ചാരന്മാർ മുഖാന്തരം കൗരവർ അറിഞ്ഞുകഴിഞ്ഞിരുന്നു. എങ്ങനെയും ജയദ്രഥനെ രക്ഷിക്കണമെന്നു ഏവരും ചേർന്നു തീരുമാനം എടുത്തു.

പതിനാലാം ദിവസം രാവിലെ കൃഷ്ണൻ അർജ്ജുനനേയും കൂട്ടി ഉത്തരയേയും, സുഭദ്രയേയും, പാഞ്ചാലിയേയും കണ്ട് അഭിമന്യുവിന്റെ മരണവിവരം അറിയിക്കാൻ അവർ താമസിച്ചിരുന്ന സ്യമന്തകതീർത്ഥക്കരയിലേക്ക് തിരിച്ചു. ദുഃഖവാർത്തയറിഞ്ഞ് ഉത്തരയും, സുഭദ്രയും ബോധരഹിതരായി. എല്ലാവരേയും സമാശ്വസിപ്പിച്ചു കൃഷ്ണാർജ്ജുനന്മാർ തിരിച്ച് കുരുക്ഷേത്രയുദ്ധഭൂമിയിൽ എത്തിച്ചേർന്നു. അർജ്ജുനശപഥത്തിൽ സംഭ്രീതനായ ജയദ്രഥനെ സംരക്ഷിക്കേണ്ടത് ദുര്യോധനാദികളുടെ ചുമതലയായിരുന്നു. ഒരേയൊരു സഹോദരിയായ ദുശ്ശളയുടെ ഭർത്താവ് സിന്ധുരാജാവായ ജയദ്രഥനെ രക്ഷിക്കുവാനായി കൗരവർ കമലവ്യൂഹവും അതിനുള്ളിൽ സൂചിവ്യൂഹവും ചമച്ച് (ഇരട്ടവ്യൂഹങ്ങൾ) ജയദ്രഥനെ അതിനുള്ളിൽ നിർത്തി. ജയദ്രഥനു ചുറ്റും ശല്യരും, കർണ്ണനും, അശ്വത്ഥാമാവും, കൃപാചാര്യരും കാവൽ നിന്നു. അതിനു മുൻപിലായി ഭൂരിശ്രവസ്സും, വൃക്ഷസേനനും സൂചിവ്യൂഹത്തിന്റെ പ്രവേശനഭാഗത്ത് കൃതവർമ്മാവും ജയദ്രഥനെ രക്ഷിക്കാൻ നിലയുറപ്പിച്ചു. അതിനു പുറത്ത് കമലവ്യൂഹം ചമച്ച് ദുര്യോധനനും, ദുശ്ശാസനനും ആരെയും ഉള്ളിൽ കടക്കാതിരിക്കാൻ അതിശക്തമായി കാവൽ നിന്നു. ഏറ്റവും പുറത്ത് ദ്രോണാചാര്യരും നിലയുറപ്പിച്ചു. ജയദ്രഥനെ ഇന്ന് സൂര്യാസ്തമയം വരെ രക്ഷിക്കുമ്പോൾ അർജ്ജുനൻ സ്വയം മരിച്ചു കൊള്ളുമെന്നുള്ള അർജ്ജുനശപഥം അവരെ കൂടുതൽ രക്ഷോമുഖന്മാരായി പ്രവർത്തിക്കുവാൻ കാരണമാക്കി.

ധർമ്മപുത്രർക്കു കൂട്ടായി സാത്യകിയെ നിർത്തിയാണ് നാലു അനുജന്മാരും യുദ്ധത്തിനു പുറപ്പെട്ടത്. അർജ്ജുനന്റെ ഇന്നത്തെ ലക്ഷ്യം ജയദ്രഥവധം മാത്രമായിരുന്നു. യുദ്ധഭൂമിയിൽ മുഴുവനും തിരഞ്ഞിട്ടും ജയദ്രഥനെ കണ്ടെത്താൻ പാർത്ഥനായില്ല. അവസാനം ജയദ്രഥൻ പത്മവ്യൂഹത്തിനുള്ളിലാണെന്നു മനസ്സിലാക്കി, ഭീമനും അർജ്ജുനനും ചേർന്ന് പത്മവ്യൂഹം തകർത്തു അകത്തുകടക്കാൻ ശ്രമിച്ചു. ധർമ്മപുത്രരുടെ നിർദ്ദേശത്തെത്തുടന്ന് സാത്യകിയും യുദ്ധക്കളത്തിൽ അർജ്ജുനനെ സഹായിക്കാൻ ഇതിനോടകം എത്തിച്ചേർന്നു. ദ്രോണരും, ദുര്യോധനനും, ദുശ്ശാസനനും ചേർന്ന് ഇവരെ അതിശക്തമായി എതിർത്തു. ദ്രോണരൊഴികെ ഏവരും പരാജിതനായി അവിടെ നിന്നും മാറിക്കളഞ്ഞു. അവസാനം പത്മവ്യൂഹം തകർത്ത് ദ്രോണരേയും അവിടെ നിന്നകറ്റാൻ പാർത്ഥനായി. അതിനെത്തുടർന്ന് പാർത്ഥനോട് സൂചിവ്യൂഹം ചമച്ചു എതിർത്തുനിന്ന കൃതവർമ്മാവ് ഗത്യന്തരമില്ലാതെ ഓടിക്കളഞ്ഞു. പിന്നീട് ഇവരെ എതിർത്ത ഭൂരിശ്രവസ്സിനേയും വൃക്ഷസേനനേയും സാത്യകിയും ഭീമനും ചേർന്നു കൊന്നു. പുറത്തു നടക്കുന്ന ശബ്ദബഹുലമായ യുദ്ധകാഹളത്തിൽ ഭയാകുലനായ ജയദ്രഥനെ കർണ്ണൻ സമാശ്വസിപ്പിച്ചുകൊണ്ടിരുന്നു.

എങ്ങനെയും ജയദ്രഥനെ രക്ഷിക്കണമെന്നു തീരുമാനിച്ച് യുദ്ധത്തിൽ നിന്നും ഓടിമാറിയവർ വീണ്ടും ധൈര്യം വീണ്ടെടുത്ത് തിരിച്ച് അവിടെതന്നെ എത്തിച്ചേർന്നു. ഈ സമയം കൃഷ്ണൻ തന്റെ സുദർശന ചക്രത്താൽ സൂര്യബിംബത്തെ മറയ്ക്കുകയും സൂര്യാസ്തമയമായി എന്നു തെറ്റിധരിച്ച് ഏവരും യുദ്ധം മതിയാക്കി. കൗരവർ അർജ്ജുനന്റെ ആത്മാഹുതി കാണുവാൻ കൂട്ടത്തോടെ ഒത്തുകൂടി. അവസാനം ജയദ്രഥനും പുറത്തുവന്നു എന്നു മനസ്സിലാക്കിയപ്പോൾ കൃഷ്ണൻ സൂര്യന്റെ മറമാറ്റി സുദർശനത്തെ തിരിച്ചെടുത്തു. സമയം ഒട്ടുപാഴാക്കാതെ അർജ്ജുനനോട് അമ്പ് എയ്ത് ജയദ്രഥനെ നിഗ്രഹിക്കാൻ നിർദ്ദേശിച്ചു. ജയദ്രഥന്റെ നിർജ്ജീവമായ തല ആരു നിലത്തിടുന്നൊവൊ അവന്റെ ശിരസ്സു പൊട്ടിപോകാനുള്ള വരം ജയദ്രഥന്റെ അച്ഛൻ ഭഗവാൻ ശിവനിൽ നിന്നും സമ്പാദിച്ചിരുന്നു. അതിനാൽ ഒന്നിനു പുറകെ ഒന്നായി അമ്പെയ്ത് ജയദ്രഥന്റെ ശിരസ്സ് സിന്ധുരാജ്യംവരെ എത്തിച്ചു. സന്ധ്യാവന്ദനത്തിനായി പുറത്തേക്കിറങ്ങിയ വൃദ്ധക്ഷത്രന്റെ മടിത്തട്ടിലേക്കാണ് തലവന്നു വീണത്. പെട്ടെന്നു മടിയിൽ തലവീണപ്പോൾ പേടിച്ച് തട്ടിത്താഴെയിടുകയും കൂട്ടത്തിൽ ആ വൃദ്ധപിതാവിന്റെ ശിരസ്സും തകർന്നുപോയി. ജയദ്രഥവധത്തിനുശേഷം വീണ്ടും യുദ്ധംതുടർന്നു അർജ്ജുനനും കൃപരുമായി യുദ്ധംചെയ്തെങ്കിലും കൃപർ അവശനായി മടങ്ങി.

പകൽ നടന്ന യുദ്ധത്തിൽ ഉണ്ടായ കൗരവപ്പടയുടെ പരാജയം ദുര്യോധനനെ വളരെയധികം ദുഃഖത്തിലാഴ്ത്തി. ദുര്യോധനൻ ദ്രോണരുടെ കുടീരത്തിൽ വന്ന് അന്നു പകലു സംഭവിച്ച പരാജയകാരണങ്ങൾ ചർച്ച ചെയ്തു, കൂട്ടത്തിൽ ദ്രോണരോട് കയർത്തു സംസാരിക്കുകയും ചെയ്തു. കോപാകുലനായ ദ്രോണർ രാത്രിയുദ്ധം ചെയ്യാൻ തയ്യാറായി യുദ്ധക്കളത്തിലെത്തി ശംഖുനാദവും പടഹധ്വനിയും മുഴക്കി. ദ്രോണാചാര്യരുടെ ശംഖുവിളികേട്ട് പാണ്ഡവസേനയും യുദ്ധത്തിനായി എത്തിച്ചേർന്നു. കുരുക്ഷേത്രയുദ്ധത്തിലെ ആദ്യ രാത്രിയുദ്ധമായിരുന്നു ഇത്. രാത്രീഞ്ചരനായ ഘടോൽകചനു വളരെ ശക്തമായി ആക്രമണം നടത്തുവാൻ രാത്രിയുദ്ധം സഹായിച്ചു. അവന്റെ മുൻപിൽ വന്നുപെട്ട എല്ലാത്തിനേയും കാലപുരിക്കയച്ചുകൊണ്ട് അതിധീരമായി കൗരവപ്പടയോട് ഏറ്റുമുട്ടി. ഇരവാന്റെ മരണത്തിനു കാരണക്കാരനായ അലംബുസനെ (കൃമ്മീരപുത്രൻ) ഈ രാത്രിയിലാണ് ഘടോൽകചൻ കൊല്ലുന്നത്. ദ്രോണരും, കൃതവർമ്മാവും, ശല്യരും, കൃപരും, ദുര്യോധനാദികളും എന്നുവേണ്ട കൗരവസേനയിലെ ഏവരും രാത്രിയിലെ നിഴലിൽ എവിടെയൊക്കൊയൊ പ്രണരക്ഷാർത്ഥം ഓടിഒളിച്ചു. കർണ്ണനു തന്റെ സാരഥിയേയും, രഥവും, കുതിരകളേയും നഷ്ടമായി. ഘടോൽകചനാൽ കർണ്ണൻ വധിക്കപ്പെടുമെന്നുള്ള ഘട്ടത്തിൽ ദേവേന്ദ്രൻ കൊടുത്ത ദിവ്യവേൽ അവനു നേരെ പ്രയോഗിച്ചു. (അർജ്ജുനനു വേണ്ടി സൂക്ഷിച്ചു വെച്ചിരുന്ന വേലാണ് ഘടോൽകചന്റെ ജീവനെടുത്തത്). ശന്തനുവിന്റെ അനുജനായ ബാൽഹികനും കൗരവസേനയിൽ പങ്കെടുത്തിരുന്നു. വാഹലികം (ഇപ്പോൾ കാശ്മീർ) എന്ന രാജ്യത്തിലെ രാജാവായിരുന്നു അദ്ദേഹം. അദ്ദേഹവും അദ്ദേഹത്തിന്റെ പുത്രൻ സോമദത്തനും, സോമദത്തന്റെ പുത്രൻ ഭൂരിശ്രവസ്സും, ഭൂരിശ്രവസ്സിന്റെ പുത്രന്മാരും കൗരവസേനയിൽ ഉൾപ്പെട്ടിരുന്നു. കുരുക്ഷേത്രയുദ്ധത്തിൽ പങ്കെടുത്ത ഏറ്റവും പ്രായം കൂടിയ വ്യക്തിയായിരുന്നു ബാൽഹികൻ (ഭീഷ്മരുടെ ഇളയച്ഛൻ). ബാൽഹികനെ രാത്രിയുദ്ധത്തിൽ ഭീമൻ കൊന്നു. (ഭീമന്റെ പിതാവ്, പാണ്ഡുവിന്റെ പിതാവ്, വിചിത്രവീരന്റെ പിതാവ്, ശന്തനുവിന്റെ ഇളയച്ഛനാണ് ബാൽഹികൻ). സോമദത്തനേയും, ഭൂരിശ്രവസ്സിനേയും, അവന്റെ പുത്രന്മാരെയും സാത്യകിയും കൊന്നു. ഈ യുദ്ധത്തിൽ രണ്ടുസേനകളിലും നിരവധി നാശനഷ്ടങ്ങളാണ് ഉണ്ടായത്. രാത്രിയുദ്ധം അവസാനിപ്പിച്ച് തിരിച്ചു മടങ്ങിയെത്തിയ പാണ്ഡവർ കൃഷ്ണന്റെ നിർദ്ദേശത്താൽ മണ്ണുകുഴച്ച് ഒരാനയെ ഉണ്ടാക്കി അതിനു അശ്വത്ഥാമാവ് എന്നുപേരിട്ടു. അതിനുശേഷം വാളുകൊണ്ട് അതിന്റെ തലവെട്ടിമാറ്റി.

പാണ്ഡവരേയും സൈന്യത്തേയും മുഴുവനായി നശിപ്പിക്കാനുള്ള തയ്യാറെടുപ്പോടെയാണ് ദ്രോണർ പതിനഞ്ചാം ദിവസം യുദ്ധഭൂമിയിൽ എത്തിയത്. ധർമ്മാധർമ്മങ്ങളെ മറന്ന് പൈശാചികമായ നരവേട്ടയാണ് ആചാര്യൻ ചെയ്തുകൊണ്ടിരുന്നത്. ആർക്കുവേണ്ടിയാണെന്നൊ, എന്തിനുവേണ്ടിയാണെന്നൊ മറന്നുള്ള ദ്രോണാചാര്യരുടെ യുദ്ധംകണ്ട് വിശ്വാമിത്രൻ, അത്രി, വസിഷ്ഠൻ, അംഗിരസ്സ് എന്നിമഹർഷിമാർ അവിടേക്ക് എഴുന്നള്ളി ദ്രോണരെ ക്രൂരപ്രവൃത്തികളിൽ നിന്നും പിന്തിരിയാൻ ഉപദേശിച്ചു. പക്ഷേ തനിക്കു സ്വാതന്ത്ര്യം ഇല്ല എന്നു മറുപടി പറഞ്ഞ് ബ്രാഹ്മണനായ അദ്ദേഹം ഹിംസാത്മകമായ ക്ഷത്രിയധർമ്മം തുടർന്നു. ശത്രുസേനയെ ഒരസ്ത്രത്താൽതന്നെ ഉന്മൂലനാശം വരുത്തുവാനായി ആഗ്നേയാസ്ത്രം പ്രയോഗിക്കാൻ ഭാവിക്കുന്നതുകണ്ട് ഭഗവാൻ കൃഷ്ണൻ സുദർശനം കയ്യിലെടുത്തു. ഈ സമയം യുധിഷ്ഠിരൻ ഇങ്ങനെ വിളിച്ചു പറഞ്ഞു.

ഗുരോ! അശ്വത്ഥാമാവ് കഴുത്തറുത്ത് കൊല്ലപ്പെട്ടിരിക്കുന്നു.

ഇതു കേട്ട് ദ്രോണർ രഥത്തിൽ സതംഭിച്ചിരുന്നുപോയി. ധർമ്മപുത്രർ ഒരിക്കലും കളവുപറയില്ല എന്നു നന്നായി അറിയാമായിരുന്ന ദ്രോണർ സങ്കടത്തോടെ താന്തശരീരനായി നിൽക്കുമ്പോൾ പ്രതികാരബുദ്ധിയോടെ ധൃഷ്ടദ്യുമ്നൻ വാളുമായി പാഞ്ഞടുത്തു. പക്ഷേ ദ്രോണർ അവനെ അമ്പെയ്തു ദൂരെ പായിച്ചു. ധൃഷ്ടദ്യുമ്നൻ ഇരുപത്തിഒന്നു തവണ ദ്രോണരെ വെട്ടുവാനായി പാഞ്ഞടുത്തെങ്കിലും ദ്രോണാർ അപ്പോഴൊക്കെ അവനെ തിരിച്ചു ഓടിച്ചു. ഈ സമയം ഭീമൻ വിളിച്ചു പറഞ്ഞു. ഗുരുനാഥാ! അശ്വത്ഥാമാവ് മരിച്ചു കിടക്കുമ്പോൾ അങ്ങ് വീണ്ടും നരവേട്ടയാടി ആനന്ദിക്കുവാണോ? ഇതുകേട്ട് ദുഃഖാർത്ഥനായ ആചാര്യൻ തന്റെ അമ്പും വില്ലും ആവനാഴിയും എല്ലാം വലിച്ചെറിഞ്ഞ് ചിന്താധീനനായി തേർതട്ടിലിരുന്നു. ആ സമയം ഒട്ടും കളയാതെ ധൃഷ്ടദ്യുമ്നൻ മിന്നൽപ്പിണർ വേഗത്തിൽ ഓടിയടുത്തു, തന്റെ വാളിനാൽ ദ്രോണരുടെ തലയറുത്തു താഴെയിട്ടു. എല്ലാം ഒരു നിമിഷം കൊണ്ടു കഴിഞ്ഞു. യുദ്ധനിയമം അനുശാസിക്കാത്ത പ്രവൃത്തികണ്ട് സാത്യകി ധൃഷ്ടദ്യുമ്നനോട് പരുഷമായി എതിർത്തു സംസാരിച്ചെങ്കിലും ഭീമൻ ഇടപെട്ടു സാത്യകിയെ സമാധാനപ്പെടുത്തി.

പിതാവ് മരിച്ചതറിഞ്ഞ് അശ്വത്ഥാമാവ് അവിടെ ഓടിയെത്തി. വന്നപാടേ ഒന്നുമാലോചിക്കാതെ സംഹാരരുദ്രനായി നാരായണാസ്ത്രം പ്രയോഗിച്ചു. ജ്വലിച്ചുവരുന്ന അസ്ത്രത്തെ ഒട്ടും ഭയപ്പെടാതെ വന്ദിച്ചു നമസ്കരിക്കാൻ കൃഷ്ണനും അർജ്ജുനനും വിളിച്ചു പറഞ്ഞു. പക്ഷേ ഭീമൻ മാത്രം അതുകേൾക്കാതെ നിരസിച്ചു നിന്നു. ഉപദേശിച്ചു നിൽക്കാൻ സമയമില്ല എന്നു മനസ്സിലാക്കി അർജ്ജുനൻ ഓടിയെത്തി ഭീമനെ ബലമായി കെട്ടിപ്പിടിച്ചു നിലത്തു നമസ്കരിപ്പിച്ചു. നാരായണാസ്ത്രം ഫലം കാണാതെ വന്നപ്പോൾ അശ്വത്ഥാമാവ് ആഗ്നേയാസ്ത്രം പ്രയോഗിച്ചു. അർജ്ജുനൻ വരുണാസ്ത്രം അയച്ച് അതിനെ തടുത്തു. കൂടുതൽ അവിടെ നിൽക്കാൻ ആഗ്രഹിക്കാതെ അശ്വത്ഥാമാവ് ഒരു ഭ്രാന്തനെപ്പോലെ പടക്കളത്തിൽ നിന്നും ഓടിമറഞ്ഞു. സൂര്യൻ അസ്തമിച്ചതോടെ യുദ്ധം മതിയാക്കി ഏവരും പടകുടിരങ്ങളിലേക്ക് മടങ്ങി.

ദ്രോണരുടെ മരണത്തെത്തുടർന്ന് പതിനാറാം ദിവസം രാവിലെ സൂര്യോദയത്തെ തുടർന്ന് ദുര്യോധനൻ സൂര്യപുത്രനെ സർവ്വസേനാധിപതിയായി കുംഭാഭിഷേകം ചെയ്തു. തുടർന്നുള്ള രണ്ടു ദിവസങ്ങൾ കർണ്ണനായിരുന്നു കൗരവസേനയ്ക്കു നേതൃത്വം നൽകിയത്. മഹാഭാരതത്തിൽ പതിനാറും പതിനേഴും യുദ്ധദിവസങ്ങൾ വർണ്ണിക്കുന്നത് കർണ്ണപർവ്വത്തിലാണ്. സർവ്വസേനാധിപനായി കർണ്ണനായതിനാൽ ഗ്രന്ഥകർത്താവ് കർണ്ണപർവ്വം എന്നു പേരു കൊടുത്തു. കർണ്ണപർവ്വത്തിൽ 69 അദ്ധ്യായങ്ങളും 4900 പദ്യങ്ങളും അടങ്ങിയിരിക്കുന്നു. സ്ഥാനാഭിഷേകത്തെ തുടർന്ന് ഏവരും വെടിപഹാദികളോടെ കുരുക്ഷേത്രഭൂമിയിലേക്ക് തിരിച്ചു. മകരവ്യൂഹം ചമച്ച് കർണ്ണൻ തയ്യാറായപ്പോൾ അർദ്ധചന്ദ്ര വ്യൂഹം ചമച്ച് പാണ്ഡവസേനയും എതിർചേരിയിൽ അണിയുറപ്പിച്ചു.

കർണ്ണൻ സേനാധിപതിയായിട്ടും കൗരവസേനയ്ക്കു വലിയപ്രയോജനം ഒന്നും വന്നില്ല. നകുലനും, സഹദേവനും ചേർന്ന് വംഗസേനയേയും, ഗാന്ധാരസേനയേയും തകർത്തു. തുടർന്ന് വംഗരാജാവായ പ്രൗണ്ഡകനെ നകുലനും, ത്രിഗർത്തസേനയെ അർജ്ജുനനും ഇല്ലാതാക്കി. സഹദേവൻ ശകുനിയെ തോല്പിച്ച് കൊല്ലാനായി വാളോങ്ങിയപ്പോൾ കരഞ്ഞുകൊണ്ട് അവൻ ഓടിമാറി കർണ്ണരഥത്തിലേറി രക്ഷപ്പെട്ടു. യുധിഷ്ഠിരനും ദുര്യോധനനുമായുണ്ടായ ദ്വന്ദ്വയുദ്ധത്തിൽ ദുര്യോധനൻ പരാജിതനായി. ഭീമന്റെ ശപഥം നിറവേറ്റാനായി ധർമ്മപുത്രർ ദുര്യോധനനെ വെറുതെവിട്ടു.

ദുര്യോധനന്റെ സങ്കടവും പരിഭവവും കലർന്നവാക്കുകൾ കേട്ട് കർണ്ണൻ തന്റെ ശാപകഥ അവനോട് പറയുന്നു. ദ്രോണാചാര്യരുടെ കീഴിൽ ആയുധവിദ്യ പഠിക്കുന്നകാലത്ത് തനിക്ക് ബ്രഹ്മാസ്ത്രവിദ്യ ഉപദേശിച്ചുതരണം എന്നപേക്ഷിച്ചെങ്കിലും ഒരു സൂതപുത്രനു പറഞ്ഞു കൊടുക്കില്ലെന്നു അദ്ദേഹം തീർത്തു പറഞ്ഞു. പഠിക്കാനുള്ള ആഗ്രഹത്താൽ ബ്രാഹ്മണബാലനായി വേഷം മാറി പരശുരാമന്റെ ശിഷ്യനായി. അദ്ദേഹം ക്ഷത്രിയ വിരോധിയായിരുന്നതിനാലാണ് ബ്രാഹ്മണവേഷത്തിൽ വേഷംമാറി ചെന്നത്. പരശുരാമനിൽ നിന്നും പലദിവ്യാസ്ത്രപ്രയോഗവിദ്യകളും സ്വായത്തമാക്കി. ഒരിക്കൽ പരശുരാമൻ ക്ഷീണിതനായി കർണ്ണന്റെ മടിയിൽ തലവെച്ചു കിടക്കുമ്പോൾ രക്തദാഹിയായ ഒരു വണ്ടുവന്ന് അവന്റെ തുടയിൽ കുത്തിതുരക്കാൻ തുടങ്ങി. കാലനക്കിയാൽ ഗുരുനാഥനു നിദ്രാഭംഗം വരുമെന്നു കരുതി അനക്കാതെ വേദന സഹിച്ചിരുന്നു. ഗുരുനാഥൻ ഉണർന്നു നോക്കുമ്പോൾ ചോരയിൽ മുങ്ങിയിരുന്ന കർണ്ണനെ കണ്ടു. ക്ഷത്രിയനല്ലാതെ ഈ വേദന ക്ഷമയോടെ സഹിക്കുവാൻ ഒരു ബ്രാഹ്മണനു സാദ്ധ്യമല്ലെന്നു ദൃഢമായി ഉറച്ചുകൊണ്ട് പരശുരാമൻ കോപിഷ്ഠനായി. സത്യം പറഞ്ഞപ്പോൾ അദ്ദേഹം കർണ്ണനെ ശപിച്ചു.

യുദ്ധം മുറുകിവരുമ്പോൾ നിനക്ക് യുക്തിതോന്നാതെ പോകട്ടെ !!

കർണ്ണൻ തുടർന്നു; അർജ്ജുനനു അവന്റെ പിതാവായ ദേവേന്ദ്രൻ നൽകിയ മണിമയമായ കിരീടവും, വരുണൻ കൊടുത്ത ഗാണ്ഡീവവും, ഒടുങ്ങാത്ത ആവനാഴിയും, ഭഗവാൻ ശിവനിൽനിന്നു ലഭിച്ച പാശുപതവും എല്ലാത്തിനും പുറമെ കൃഷ്ണൻ സാരഥിയായും ഉണ്ട്. പലദിവ്യാസ്ത്രവിദ്യകളും അറിയാവുന്ന തനിക്കു നല്ലൊരു തേരാളിയെ കിട്ടിയാൽ നിഷ്പ്രയാസം യുദ്ധം ജയിക്കാം. കർണ്ണന്റെ ആഗ്രഹപ്രകാരം ദുര്യോധനന്റെ അപേക്ഷയിൽ മാദ്രരാജാവായ ശല്യർ കർണ്ണന്റെ തേരാളിയാവാമെന്നു സമ്മതിച്ചു.

ദുര്യോധനൻ ശല്യരുടെ മുൻപിൽ താണപേക്ഷിച്ചതിനെത്തുടർന്ന് കർണ്ണസാരഥിയാവാൻ അദ്ദേഹം സമ്മതിച്ചു. അതിനു ഉദാഹരണമായി ദുര്യോധനൻ ത്രിപുരദഹനകഥ ശല്യർക്കു പറഞ്ഞുകൊടുക്കുന്നുണ്ട്. മാദ്രമഹാരാജാവായ ശല്യർ ഒരു കയ്യിൽ ചമ്മട്ടിയും മറുകയ്യിൽ കുതിരയുടെ കടിഞ്ഞാണും പിടിച്ച് കർണ്ണന്റെ തേർ തെളിച്ചു. സൂര്യതേജ്വസിയായി കർണ്ണൻ കാളപൃഷ്ഠമെന്ന ചാപവും കുലച്ച് ചതുരംഗസേനകളുടെ അകമ്പടിയോടെ കുരുക്ഷേത്രത്തിലേക്ക് എഴുന്നള്ളി. ധർമ്മപുത്രർക്കു കൊടുത്ത വാക്കുപാലിക്കാൻ ഈ അവസരം ഭംഗിയായി ശല്യർ ഉപയോഗിച്ചു. കർണ്ണൻ ആത്മപ്രശംസ നടത്തുന്ന സമയങ്ങളിൽ അതിനെ നിശ്ശിതമായി അദ്ദേഹം ഖണ്ഡിച്ചുകൊണ്ടിരുന്നു. ശല്യരുടെ കുത്തുവാക്കുകൾ കേട്ട് പലപ്പോഴും കർണ്ണൻ അക്ഷമനായി. ധർമ്മപുത്രരുമായി ഏറ്റുമുട്ടിയ കർണ്ണൻ അദ്ദേഹത്തെ തോൽപ്പിച്ചെങ്കിലും കുന്തിക്കു കൊടുത്തവാക്കുപാലിക്കാനായി യുധിഷ്ഠിരനെ കൊല്ലാതെ വിട്ടു.

പതിനേഴുദിവസമായി ദുശ്ശാസനനെ തേടിനടന്ന ഭീമൻ ദുശ്ശാസനനെ കാണുകയും ദ്വന്ദ്വയുദ്ധത്തിനു പോർവിളിക്കുകയും ചെയ്തു. രണ്ടു മത്തഗജങ്ങൾ ഏറ്റുമുട്ടുന്നതുപോലെ ഇരുവരും കുരുക്ഷേത്രയുദ്ധഭൂമിയിൽ ഏറ്റുമുട്ടി. രണ്ടുപേരുടെ ഗദകളും തകർന്നപ്പോൾ മുഷ്ടിയുദ്ധം ആരംഭിച്ചു. ഭീമൻ കോപാന്ധനായി ദുശ്ശാസനനെ അവൻ മുൻപു പാണ്ഡവരോടു ചെയ്തുകൂട്ടിയ തിന്മകൾ വിളിച്ചുപറഞ്ഞു വളരെയധികം അധിക്ഷേപിച്ചുകൊണ്ടിരുന്നു. ഒടുവിൽ തരം കിട്ടയപ്പോൾ ഭീമൻ ദുശ്ശാസനനെ തള്ളിതാഴെയിട്ട് ഗദകൊണ്ട് ശിരസ്സിലടിച്ചു. തലപൊട്ടി താഴെവീണ ദുശ്ശാസനന്റെ പുറത്തു നിന്നുകൊണ്ട് തന്നോടും സഹോദരന്മാരോടും ദ്രൗപദിയോടും ചെയ്ത ഒരോ ദുഷ്പ്രവൃത്തികൾക്കും എണ്ണിയെണ്ണി പറഞ്ഞ് ഗദകൊണ്ട് തലക്കും നെഞ്ചത്തും അടിച്ചുകൊന്നു. അവസാനം ദുശ്ശാസനന്റെ നെഞ്ചിൽ ഇരുന്ന് മാറുപിളർന്ന് കുടൽമാലകൾ പുറത്തിട്ട് ചോരകുടിച്ചു ആർത്തട്ടഹസിച്ചു. കണ്ടാൽ ഏവരും പേടിച്ചു പോകുന്നവിധമുള്ള ഭീമന്റെ പ്രവൃത്തിയായിരുന്നു അവിടെ അരങ്ങേറിയത്. പാർഷദിയുടെ അഴിച്ചിട്ട തലമുടിയിൽ പുരട്ടാനുള്ള ചോരയുമായി കുടൽമാലകൾ ശരീരത്തിൽ വാരിവലിച്ചിട്ട് ഭീമൻ സ്യമന്തപഞ്ചകത്തിലേക്ക് ഓടി. കുടൽമാലകൾ കഴുത്തിൽ ചുറ്റി ചോരയിൽ കുളിച്ചു നിൽക്കുന്ന ഭീമനെ കണ്ട് പാഞ്ചാലി പേടിച്ചുപോയി. ചെന്നപാടെ ദുശ്ശാസനനന്റെ ചോര പാഞ്ചാലിയുടെ മുടിയിൽ പുരട്ടികൊടുത്തു. ശപഥം നിറവേറ്റി വർഷങ്ങൾക്കുശേഷം ദ്രൗപദി തന്റെ മുടികെട്ടി. ദുശ്ശാസനന്റെ ചോരകുടിച്ചു ഭീമനും ശപഥം പൂർത്തിയാക്കി. ധൃതരാഷ്ട്രസഭയിലുണ്ടായ ദ്രൗപദിവസ്ത്രാക്ഷേപമായിരുന്നു ഇരുവരുടെയും ശപഥത്തിനു കാരണം. വീണ്ടും യുദ്ധക്കളത്തിലെത്തിയ ഭീമൻ ദുര്യോധനനെ മറ്റനുജന്മാരെ എല്ലാവരേയും കൊന്നൊടുക്കി. ദുശ്ശാസനന്റെ രക്തം വയറ്റിൽ കിടന്നു തിളച്ചുമറിയുന്നതിനാലാവണം അവന്റെ മുൻപിൽ വന്നുപെട്ട ഒന്നിനെയും അവൻ ജീവനോടെ വിട്ടില്ല. അന്നേദിവസം ഭീമൻ ദുശ്ശാസനനെ കൂടാതെ ദുര്യോധനന്റെ എഴുപത്തിഏഴ് അനുജന്മാരെ കൊന്നൊടുക്കി.

പതിനേഴാം നാൾ മദ്ധ്യാഹ്നശേഷം കർണ്ണനും അർജ്ജുനനും നേരിട്ട് ഏറ്റുമുട്ടി. പല ദിവ്യാസ്ത്രങ്ങളും ഇരുവരും പ്രയോഗിച്ചു. യുദ്ധം തുല്യനിലയിൽ പുരോഗമിച്ചുകൊണ്ടിരുന്നു . ഇതിനിടയിൽ കർണ്ണൻ ഉരഗാസ്യാ എന്ന സർപ്പമുഖബാണം അർജ്ജുനനു നേരെ പ്രയോഗിച്ചു . എന്നാൽ കൃഷ്ണന്റെ സമയോചിതമായ ഇടപെടൽ മൂലം കർണ്ണന്റെ ആ അസ്ത്രം പാഴിലായി . അസ്ത്രം അർജ്ജുനന്റെ ശിരസ്സിനു നേരെ പാഞ്ഞുചെല്ലുന്നതു മനസ്സിലാക്കിയ കൃഷ്ണൻ തന്റെ പാദം കൊണ്ട് രഥം അഞ്ചു വിരലാഴത്തിൽ പൂഴിയിൽ താഴ്ത്തി. നിമിഷനേരം കൊണ്ട് നാഗാസ്ത്രം അർജ്ജുനന്റെ കിരീടത്തിൽ സ്പർശിച്ചു കടന്നുപോയി, കിരീടം കത്തിപ്പോയി. ആ സമയം ശല്യർ കർണ്ണരഥം മുൻപോട്ട് എടുത്തു, തുടർന്ന് കർണ്ണന്റെ വധകാലം ആഗതമായതിനാൽ അദ്ദേഹത്തിന് മുൻപ് ലഭിച്ച ഒരു ബ്രാഹ്മണശാപത്താൽ രഥചക്രം പുതഞ്ഞു ഇളകാതെയായി. കൂടാതെ ഗുരുവായ പരശുരാമന്റെ ശാപത്താൽ ബ്രഹ്‌മാസ്‌ത്രം കര്ണ്ണന് തോന്നാതെയുമായി . കർണ്ണൻ എന്ത് ചെയ്യണമെന്നറിയാതെ കുഴങ്ങി . തുടർന്ന് അർജ്ജുനനെ താൽക്കാലികമായി ഒന്ന് മോഹാലസ്യപ്പെടുത്തിയ ശേഷം രഥചക്രം പൊക്കിമാറ്റാൻ കർണ്ണൻ ശ്രമിച്ചു. അപ്പോഴേക്കും അർജ്ജുനനു ബോധം വന്നു.ആ സമയം ആയുധമില്ലാതെ രഥചക്രം ഉയർത്തിക്കൊണ്ടിരിയ്ക്കുന്ന കർണനെ വധിയ്ക്കാൻ അർജുനൻ മടിച്ചു എന്നാൽ ഇങ്ങനെ ഒരവസരത്തിൽ അല്ലാതെ കർണനെ വധി യ്ക്കാൻ സാധിയ്ക്കില്ലലന്ന കൃഷ്ണന്റെ വാക്കുകൾ കേട്ട് അവസരം പാഴാക്കാതെ കൃഷ്ണന്റെ നിർദ്ദേശത്തോടെ അർജ്ജുനൻ അർദ്ധചന്ദ്രബാണമെയ്തു കർണ്ണന്റെ ശിരസ്സു മുറിച്ചു. സർവ്വസൈന്യാധിപന്റെ മരണം കൗരവപ്പടയെ നിരാശപ്പെടുത്തുകയും അവർ കൂട്ടമായി തിരിഞ്ഞോടുകയും ചെയ്തു. തുടർന്ന് സൂര്യനസ്തമിക്കുകയും പതിനേഴാം ദിവസത്തെ യുദ്ധം അവസാനിക്കുകയും ചെയ്തു.

കർണ്ണന്റെ മരണത്തെത്തുടർന്ന് ദുര്യോധനൻ പതിനെട്ടാംനാൾ രാവിലെ ശല്യരെ സർവ്വസേനാധിപതിയായി സ്ഥാനാഭിഷേകം ചെയ്തു. പാണ്ഡുവിന്റെ രണ്ടാമത്തെ പത്നിയായ മാദ്രിയുടെ ജ്യേഷ്ഠനും, മാദ്രരാജ്യത്തിലെ മഹാരാജാവും ആയിരുന്നു അദ്ദേഹം. നകുല-സഹദേവന്മാരുടെ മാതുലനായ അദ്ദേഹം വ്യദ്ധനായിരുന്നെങ്കിലും അതിസാഹസികനായ യുദ്ധനിപുണനും ധർമ്മിഷ്ഠനുമായിരുന്നു. അശ്വത്ഥാമാവാണ് അദ്ദേഹത്തെ സർവ്വസേനാധിപതിയായി വാഴിക്കാൻ ദുര്യോധനനോട് ഉപദേശിച്ചത്. പതിനെട്ടാം നാളിലെ യുദ്ധവിവരണങ്ങൾ വർണ്ണിക്കുന്നത് ശല്യപർവ്വത്തിലാണ്. സർവ്വസേനാധിപനായി ശല്യരായതിനാൽ ഗ്രന്ഥകർത്താവ് ശല്യപർവ്വം എന്നു പേരു കൊടുത്തു. ശല്യപർവ്വത്തിൽ 59 അദ്ധ്യായങ്ങളും 3220 പദ്യങ്ങളും അടങ്ങിയിരിക്കുന്നു.

ശല്യർ ആദ്യമായി എതിർത്തു യുദ്ധം ചെയ്തതു ധർമ്മപുത്രരുമായാണ്. വൃദ്ധനായ ശല്യരുടെ അസ്ത്രപ്രയോഗത്തിൽ യുധിഷ്ഠിരൻ ക്ഷീണിതനായി തേർത്തട്ടിൽ വീണുപോയി. ഭീമൻ സഹായത്തിനെത്തി ധർമ്മപുത്രരെ അവിടെനിന്നും മാറ്റി. വീണ്ടും ധർമ്മപുത്രർ യുദ്ധത്തിൽ തിരിച്ചുവരികയും ശല്യരുമായി അതിശക്തമായ യുദ്ധം തുടരുകയും ചെയ്തു. ഒടുവിൽ ധർമ്മപുത്രർ ദിവ്യമായ വേൽ ശല്യർക്കുനേരെ പ്രയോഗിക്കുകയും ആ വൃദ്ധൻ നിലംപതിക്കുകയും ചെയ്തു. ശല്യരുടെ പതനം കണ്ട് കൗരവപ്പട പിന്തിരിഞ്ഞോടി. ആൾക്കൂട്ടത്തിനിടയിലൂടെ രക്ഷപ്പെടാൻ ശ്രമിച്ച ശകുനിയെ സഹദേവൻ കടന്നുപിടിച്ചു. ഞാൻ നിങ്ങളുടെ ബന്ധുവാണേ.. എന്നു വാവിട്ടുകരഞ്ഞ ശകുനിയെ സഹദേവൻ തന്റെ വാളിനാൽ കൊന്നുകളഞ്ഞു. ഓടിപ്പോയ കൗരവപ്പടയെ അശ്വത്ഥാമാവും, കൃതവർമ്മാവും, കൃപാചാര്യരും ചേർന്ന് വീണ്ടും യുദ്ധഭൂമിയിലേക്ക് കൊണ്ടുവന്നു. യുദ്ധം തുടങ്ങിയപ്പൊഴേക്കും സർവ്വസൈന്യാധിപൻ മരിച്ചതുകണ്ട് ദുര്യോധനൻ ഞെട്ടിപ്പോയി. അദ്ദേഹം ധൃഷ്ടദ്യുമ്നനുമായി എതിർത്തു. യഞ്ജസേനപുത്രനെ സഹായിക്കാൻ ഭീമനും അർജ്ജുനനും അവിടെ എത്തിച്ചേർന്നു. അതിഭീകരമായ ഈ യുദ്ധത്തിൽ കൗരവപ്പട മുഴുവനും തകർന്നുപോയി. ക്ഷീണിതനായി ചോരയിൽ കുളിച്ച ദുര്യോധനൻ കുതിരപ്പുറത്തേറി അവിടെ നിന്നും പാലായനം ചെയ്തു.

ദുര്യോധനൻ ആരോടു പറയാതെയാണ് യുദ്ധഭൂമി വിട്ടത്. അതിനാൽ കുറച്ചു സമയം കഴിഞ്ഞ് മഹാരാജാവിനെ കാണുന്നില്ല, എന്നു പലരും വിളിച്ചു പറയാൻ തുടങ്ങി. കൃതവർമ്മാവും, കൃപാചാര്യരും അവിടെ മുഴുവനും തിരഞ്ഞെങ്കിലും അദ്ദേഹത്തെ കണ്ടെത്താനായില്ല. ധൃതരാഷ്ട്ര സചിവനായ സഞ്ജയൻ അവിടെ എത്തുകയും അദ്ദേഹത്തിനു വ്യാസൻ കൊടുത്ത ദിവ്യചക്ഷുസ്സ് ഉപയോഗിച്ച് ദുര്യോധനൻ എവിടെയാണെന്നു കണ്ടെത്തുകയും ചെയ്തു. ദ്വൈപായനഹ്രദം (കൃഷ്ണഹ്രദം) എന്ന കുരുക്ഷേത്രത്തിനടുത്തുള്ള പുണ്യതീർത്ഥത്തിനു (തടാകം) സമീപമാണ് ദുര്യോധനൻ പോയത്. സഞ്ജയനെ കൂട്ടി രണ്ടും പേരും (കൃപർ, കൃതവർമ്മാവ്) ചെല്ലുമ്പോൾ രക്തം ഒഴുകി ക്ഷീണിതനായ ദുര്യോധനനെയാണ് അവിടെ കണ്ടത്. ഭീമനു ദിവസവും മാംസം കൊടുത്തിരുന്ന കാട്ടാളൻ ദുര്യോധനനെ അവിടെകാണുകയും ഈ വിവരം പാണ്ഡവരെ അറിയിച്ചതനുസരിച്ച് ഏവരും അവിടെ എത്തിച്ചേരുകയും ചെയ്തു. തടാകത്തിൽ കിടക്കുന്ന ദുര്യോധനനെ കരയ്ക്കു കയറ്റാതെ യുദ്ധം ചെയ്യാൻ പാടില്ല എന്നുള്ള യുദ്ധധർമ്മം അനുസരിച്ച്, യുധിഷ്ഠിരൻ അധിക്ഷേപവാക്കുകൾ പറഞ്ഞു കരക്കു കയറ്റി.

ഈ സമയത്ത് ബലരാമനും അവിടെ എത്തിച്ചേർന്നു. മൈത്രേയമുനിയുടെ ശാപകഥയും (തുടയിൽ അടിയേറ്റ് മരിക്കാൻ ഇടവരട്ടെ!) ഇതിനിടയിൽ കൃഷ്ണൻ ഭീമനോട് പറഞ്ഞു. അദ്ദേഹത്തിന്റെ നിർദ്ദേശത്താൽ സ്യമന്തപഞ്ചകത്തിൽ വെച്ച് ദ്വന്ദ്വയുദ്ധം ആരംഭിച്ചു. പതിനെട്ടാം നാൾ മദ്ധ്യഹ്നം മുതൽ ആരംഭിച്ച ദ്വന്ദ്വയുദ്ധം സന്ധ്യവരെ നീണ്ടു. അവസാനം ഭീമന്റെ അതിശക്തമായുള്ള ഗദാപ്രഹരമേറ്റ് തുടയെല്ലു പൊട്ടി ദുര്യോധനൻ വീണു. ഭീമൻ അവന്റെ മാറത്തു കയറി നിന്ന് ഗദയാൽ അവന്റെ ശിരസ്സിൽ തുടരെ തുടരെ അടിച്ചു. അവന്റെ ഓരോ ദ്രോഹപ്രവൃത്തിയും എണ്ണി വിളിച്ചു പറഞ്ഞുകൊണ്ടാണ് ഓരോ അടിയും അടിച്ചത്. ഭീമന്റെ ഈ കഠിന പ്രവൃത്തികണ്ട് ബലരാമൻ ഹലായുധമെടുത്തുവന്നെങ്കിലും കൃഷ്ണൻ അദ്ദേഹത്തെ ശാന്തനാക്കി. കൗരവസേനയിലെ മൂന്നുപേർ മാത്രം ശേഷിച്ചു, അവരുടെ അനുവാദത്തോടെ യുദ്ധം അവസാനിപ്പിച്ചു.

പാണ്ഡവരെല്ലാവരും തങ്ങളുടെ ശിബിരങ്ങളിലേക്ക് സമാധാനമായി മടങ്ങി. അപ്പോഴേക്കും സൂര്യനും അസ്തമിച്ചു. അർജ്ജുനരഥത്തിൽ നിന്നും അർജ്ജുനൻ ആദ്യം ഇറങ്ങാൻ കൃഷ്ണൻ ആവശ്യപ്പെട്ടു. പാർത്ഥൻ ഇറങ്ങിക്കഴിഞ്ഞു കൊടിയിൽ നിന്നും ഹനുമാനും, ഒടുവിൽ കൃഷ്ണനും ഇറങ്ങി. ചമ്മട്ടി തേർത്തട്ടിൽ തന്നെ ഇട്ടു. തൽക്ഷണം തേർ അഗ്നിക്കിരയായി. (ദ്രോണരുടെ ആഗ്നേയാസ്ത്രത്താൽ കത്തിക്കരിയേണ്ട രഥം യുദ്ധാവസാനംവരെ നശിക്കാതെ കൃഷ്ണൻ സുക്ഷിക്കുകയായിരുന്നു.)

കുരുക്ഷേത്രയുദ്ധത്തിലെ പതിനെട്ടാം നാളിൽ രാത്രിയിൽ നടന്ന സംഭവങ്ങളെ ഗ്രന്ഥകർത്താവ് ഈ സൗപ്തികപർവ്വത്തിൽ വിവരിച്ചിരിക്കുന്നു. 
സഞ്ജയനിലൂടെ വിവരങ്ങൾ അറിഞ്ഞ അശ്വത്ഥാമാവ് സ്യമന്തപഞ്ചകത്തിൽ എത്തിച്ചേർന്നു ദുര്യോധനനെ കണ്ടു. ഹസ്തിനപുരിയുടെ യുവരാജാവ് മണ്ണിൽ ചോരയൊലിപ്പിച്ചു കിടക്കുന്നതുകണ്ട് ദുഃഖിതനായ ദ്രോണപുത്രരെ സുയോധനൻ സമാധാനിപ്പിച്ചു. ഈ പർവ്വത്തിൽ 18 അദ്ധ്യായങ്ങളും 870 പദ്യങ്ങളും അടങ്ങിയിരിക്കുന്നു. ഉറക്കത്തിൽ (സുപ്തിയിൽ) നടന്ന കാര്യങ്ങൾ വിവരിക്കുന്ന അദ്ധ്യായത്തിനു വ്യാസൻ സൗപ്തികപർവ്വം എന്നുപേരുകൊടുത്തു. യുദ്ധം അവസാനിച്ചു കഴിഞ്ഞു തിരിച്ചെത്തിയ പാണ്ഡവർ അഞ്ചുപേരെയും കൂട്ടി കൃഷ്ണൻ ശിബിരത്തിനുപ്പുറത്ത് ഗോമദി നദീതീരത്ത് പോയി അന്ന് അവിടെ വിശ്രമിക്കാൻ തീരുമാനിച്ചു. സാത്യകി അന്നു തന്നെ മഥുരയ്ക്കു പോയിരുന്നു. ആ രാത്രിയിൽ പാണ്ഡവരും കൃഷ്ണനും സാത്യകിയും ഒഴിച്ച് മറ്റുള്ളവർ പടകുടീരങ്ങളിൽതന്നെ വിശ്രമിച്ചു.

പാണ്ഡവരേയും അവരുടെ പുത്രന്മാരേയും, ധൃഷ്ടദ്യുമ്നനേയും എന്നുവേണ്ട സർവ്വമാന ആൾക്കാരെയും ഈ രാത്രിയിൽ തന്നെ കൊല്ലുമെന്നു അശ്വത്ഥാമാവ് ദുര്യോധനനു വാക്കുകൊടുത്തു. അതിനെത്തുടർന്ന് കൃപാചാര്യരുടെ നിർദ്ദേശത്താൽ ദുര്യോധനൻ കിടന്നകിടപ്പിൽ തന്നെ അശ്വത്ഥാമാവിനെ കൗരവസേനാധിപതിയായി വാഴിച്ചു. മൂന്നുപേരും അവിടെനിന്നും യാത്രതിരിച്ചു. ഇടയ്ക്കുവെച്ച് വിശ്രമിച്ച ഈ മൂവർസംഘത്തിലെ കൃതവർമ്മാവും കൃപാചാര്യരും പകലു നടന്ന യുദ്ധത്തിന്റെ ക്ഷീണത്തിൽ ഉറങ്ങിപ്പോയി. പക്ഷേ തന്റെ പിതാവ്‌ ദ്രോണാചാര്യരുടെ ഘാതകരെ ഉന്മൂലനാശം ചെയ്യാൻ എന്താണ്‌ പോംവഴി എന്നാലോചിച്ച്‌ കൊണ്ടിരിക്കുകയായിരുന്നു അശ്വത്ഥാമാവ്‌. പാണ്ഡവരോടുള്ള അടക്കാനാവാത്ത പക അയാളുടെ മാനസികനില തന്നെ അവതാളത്തിലാക്കി. രാവേറെയായി, ഇതിനിടയിൽ അശ്വത്ഥാമാവ് ഒരു കാഴ്ചകണ്ടു. ദൂരെ ഒരു മരത്തിൽ സുഷുപ്‌തിയിലാണ്ടിരിക്കുന്ന കാക്കക്കൂട്ടത്തെ ഒളിച്ചു വന്നാക്രമിക്കുന്ന കൂമന്മാരുടെ ചെയ്‌തികൾ അവന്റെ ശ്രദ്ധയിൽപ്പെട്ടു. കൂമന്മാരുടെ ആ യുദ്ധതന്ത്രം അശ്വത്ഥാമാവ്‌ നടപ്പിലാക്കാൻ തീരുമാനിക്കുന്നു.

അശ്വത്ഥാമാവ് ഓരോ കുടീരത്തിലും കയറി ഉറങ്ങിക്കിടന്ന സകലമാനമാൾക്കാരെയും നിർദ്ദയം കൊന്നൊടുക്കി. പകുതി ജീവനോടെ പുറത്തേക്ക് ഓടിയിറങ്ങിയവരെ പുറത്തുകാവൽ നിന്നിരുന്ന കൃതവർമ്മാവും, കൃപാചാര്യരും ചേർന്ന് കൊന്നു. അമാവാസി രാത്രിയായതിനാൽ കൂരിരുട്ടിൽ നടന്ന സംഭവം അടുത്തുള്ള കുടീരങ്ങളിൽ അറിയുന്നതിനു മുൻപെ മൂവർക്കും അവരെ ആക്രമിക്കാനും സഹായകമായി. ഉറങ്ങിക്കിടന്ന ധൃഷ്ടദ്യുമ്നന്റെ നെഞ്ചത്തു ചവുട്ടി അശ്വത്ഥാമാവ് അവനെ ഉണർത്തി. തലമുടിക്കു പിടിച്ചു വലിച്ചു താഴെയിട്ട് നിർദ്ദയം ചവുട്ടിയും, മാന്തിക്കീറിയും അവനെ ആക്രമിച്ചു. പാണ്ഡവസേനാധിപതിയായ ധൃഷ്ടദ്യുമ്നനെ ആയുധമെടുക്കാതെയാണ് അശ്വത്ഥാമാവ് കൊന്നത്. ഇതിനിടയിൽ ധൃഷ്ടദ്യുമ്നൻ തന്നെ ആയുധം കൊണ്ട് കൊല്ലാൻ അശ്വത്ഥാമാവിനോട് അപേക്ഷിച്ചു എങ്കിലും അതുകൂട്ടാക്കാതെ തന്റെ പിതാവിനെ കൊന്നതിനാലുള്ള കോപത്താൽ പൈശാചികമായിതന്നെ അവനെ കൈയ്യും, നഖവും, കാലുമുപയോഗിച്ച് അതിഹീനമായി കൊലചെയ്തു. അതിനുശേഷം ശിഖണ്ഡിയേയും, ദ്രൗപദിയുടെ അഞ്ചുപുത്രന്മാരേയും (പ്രതിവിന്ധ്യൻ, സുതസോമൻ, ശ്രുതസേനൻ, ശതാനീകൻ, ശ്രുതകർമ്മാവ്) കൊന്നൊടുക്കി.

പാണ്ഡവർക്കു പുത്രന്മാരായും ഈ അഞ്ചുപേർ മാത്രമേ യുദ്ധാനന്തരം അവശേഷിച്ചിരുന്നുള്ളു. അവരെയാണ് പതിനെട്ടാം യുദ്ധം കഴിഞ്ഞ് ക്ഷീണിച്ചുറങ്ങുമ്പോൾ രാത്രിയിൽ കൊലചെയ്തത്. അർജ്ജുനന്റെ പുത്രനായ ബഭ്രുവാഹനൻ ഒഴിച്ച് (മണലൂർ രാജകുമാരിയായ ചിത്രാംഗദ യിൽ ജനിച്ച കുമാരൻ) എല്ലാ പാണ്ഡവ പുത്രന്മാരും യുദ്ധത്തിൽ പങ്കെടുത്തിരുന്നു. കുരുക്ഷേത്രയിലെ പടകുടീരത്തിൽ ഉറങ്ങിക്കിടന്ന എല്ലാവരേയും കൊന്നൊടുക്കിയ അശ്വത്ഥാമാവിനു പാണ്ഡവരെ അവിടെ കണ്ടെത്താനായില്ല. മൂന്നുപേരും വീണ്ടും പല തവണ പാണ്ഡവർക്കായി അവിടെ തിരച്ചിൽ നടത്തിയെങ്കിലും കാണാഞ്ഞതിനാൽ അവസാനം ആ കുടീരങ്ങൾ മുഴുവനും അവർ തീയിട്ടു നശിപ്പിച്ചു. പാണ്ഡവർ അവിടെ ഒളിച്ചിരുപ്പുണ്ടെങ്കിൽ തീയിൽ വെന്തു മരിച്ചോളും എന്നുകരുതിയാണ് പടകുടീരങ്ങൾക്ക് തീയിട്ടത്. അതിനുശേഷം ഈ സന്തോഷ വാർത്ത അറിയിക്കുവാൻ മൂന്നുപേരും ആ രാത്രിയിൽ തന്നെ ദുര്യോധനനികിടത്തിൽ ചെന്നു ചേർന്നു. സൂര്യോദയത്തിനു മുൻപു തന്നെ തിരിച്ചെത്തിയ മൂന്നുപേരും അവിടെ നടന്ന വിവരങ്ങൾ ദുര്യോധനനെ വിശദമായി അറിയിച്ചു. പാണ്ഡവരും ശേഷിച്ച മറ്റുള്ളവരും മരിച്ചുവെന്ന് കേട്ട് സന്തുഷ്ടനായ ദുര്യോധനൻ അശ്വത്ഥാമാവിനെ പ്രശംസിക്കാനും മടിച്ചില്ല. കുറച്ചുനാഴികകൾക്കു ശേഷം സുര്യോദയത്തിനു മുൻപായി ദുര്യോധനനും മരിച്ചു.

സഹോദരനേയും അഞ്ചു മക്കളേയും നഷ്‌ടപ്പെട്ട പാഞ്ചാലി ദുഃഖത്താൽ പൊട്ടികരഞ്ഞു. പാഞ്ചാലിയെ സാന്ത്വനിപ്പിക്കാൻ ഏവരും ശ്രമിച്ചെങ്കിലും അവസാനം ഭീമൻ അശ്വത്ഥാമാവിനെ വധിക്കാൻ പുറപ്പെട്ടു. അശ്വത്ഥാമാവിനെ തേടിയുള്ള ഭീമന്റെ പുറപ്പാട്‌ മനസ്സിലാക്കിയ കൃഷ്‌ണൻ അർജ്ജുനനുമൊത്ത് ഭീമനു പുറകെ യാത്രതിരിച്ചു. യുദ്ധ നിപുണനായ അശ്വത്ഥാമാവിനെ എതിരിടാൻ ഭീമനു ഒറ്റയ്ക്കാവില്ല എന്നു മനസ്സിലാക്കിയാണ് അനർത്ഥങ്ങൾ സംഭവിക്കുന്നതിനുമുമ്പ്‌ അവിടെയെത്താൻ കൃഷ്ണാർജ്ജുനന്മാർ പുറപ്പെട്ടത്.
അശ്വത്ഥാമാവിനെ കണ്ടുമുട്ടിയ ഭീമൻ അവനെ യുദ്ധത്തിനു വിളിക്കുകയും ഗംഗയിൽ കുളിച്ചുകൊണ്ടിരുന്ന അശ്വത്ഥാമാവ് ഭീമന്റെ വെല്ലുവിളി സ്വീകരിച്ച്‌ പുറത്ത്‌ വരികയും ഒരു പുൽക്കൊടി പറിച്ചെടുത്ത്‌ പാണ്ഡവകുലത്തെ മുഴുവനോടെ നശിപ്പിക്കാൻ കഴിവുള്ള ബ്രഹ്മാസ്‌ത്രം പ്രയോഗിക്കുകയും ചെയ്തു. ആ സമയത്ത് അവിടെ എത്തിച്ചേർന്ന അർജ്ജുനനും മറ്റുപോംവഴികളില്ലാത്തതിനാൽ ബ്രഹ്മാസ്‌ത്രം പ്രയോഗിച്ചു. പക്ഷേ, ഈ രണ്ടു ബ്രഹ്മാസ്‌ത്രങ്ങളും കൂട്ടിമുട്ടിയാൽ ലോകം നശിക്കും എന്ന്‌ മനസ്സിലാക്കിയ കൃഷ്‌ണൻ, ബ്രഹ്മാസ്‌ത്രത്തെ തിരിച്ചുവിളിക്കാൻ ഇരുവരോടും നിർദ്ദേശിച്ചു. അർജ്ജുനൻ തന്റെ ബ്രഹ്മാസ്‌ത്രം പിൻവലിച്ചെങ്കിലും അശ്വത്ഥാമാവ് കൂട്ടാക്കിയില്ല. അതിനെതുടർന്ന് ദുരന്തം ഒഴിവായെങ്കിലും കൃഷ്‌ണൻ അശ്വത്ഥാമാവിനെ ശപിച്ചു. ദ്രൗപദിയുടെ ആഗ്രഹപൂർത്തിക്കായി ഭീമൻ അശ്വത്ഥാമാവിന്റെ ശിരസ്സിലെ ചൂഡാരത്നം ശിരസ്സു നൂഴ്ന്ന് എടുത്തു, പാഞ്ചാലിക്കു സമ്മാനിച്ചു. അശ്വത്ഥാമാവിന്റെ ബ്രഹ്മാസ്ത്രം അവന്റെ ആഗ്രഹപ്രകാരം ഗർഭിണിയായ ഉത്തരയുടെ വയറ്റിൽ പതിക്കുകയും ഗർഭസ്ഥശിശു മരണപ്പെടുകയും ചെയ്തു. കൃഷ്ണശാപം മൂലം ദേഹമാസകലം ചൊറിച്ചിലും മറ്റു ത്വക്‌ രോഗങ്ങളുമായി ചിരഞ്ജീവിയായ അശ്വത്ഥാമാവ്‌ യാത്ര തുടർന്നു.
മഹാഭാരതയുദ്ധത്തിൽ കൊല്ലപ്പെട്ടവരുടെ സംഖ്യയെക്കുറിച്ചും മഹാഭാരതത്തിൽ സൂചനയുണ്ട് . മഹാഭാരതയുദ്ധത്തിൽ എത്രപേരാണ് കൊല്ലപ്പെട്ടതെന്ന ധൃതരാഷ്ട്രരുടെ ചോദ്യത്തിന് യുധിഷ്ഠിരൻ പറയുന്ന ഉത്തരമിതാണ് .
മൊത്തത്തിൽ 166 കോടി 20000 പേര് [1660020000 ] കൊല്ലപ്പെട്ടു . 24165 വീരന്മാരെ കാണാതായി . 

യുധിഷ്ഠിര ഉവാച 

ദശായുതാനാമയുതം സഹസ്രാണി ച വിംശതിഃ<br>
കോട്യഃ ഷഷ്ഠിശ്ച ഷഡ് ചൈവ ഹ്യാസ്മിൻ രാജൻ മൃധേ ഹതാഃ<br>
[മഹാഭാരതം , സ്ത്രീപർവ്വം , അദ്ധ്യായം 26 , ശ്ളോകം 9]<br>
(ഭാഷാ അർത്ഥം):<br>
പതിനായിരം പത്തു - പതിനായിരവും , ഇരുപതു ആയിരവും , അറുപത്തിയാറു കോടിയും ആൾക്കാർ യുദ്ധത്തിൽ കൊല്ലപ്പെട്ടു രാജാവേ . 

(വ്യാഖ്യാനം) ഇവിടെ പത്തു പതിനായിരം എന്നാൽ ഒരു ലക്ഷമാണ് . (10 x 10000 ). അതുപോലത്തെ പതിനായിരം പത്തു പതിനായിരമെന്നാണ് പറയുന്നത് . അപ്പോൾ 10000 x (10 x 10000 ) . അതിന്റെ സംഖ്യ നൂറു കോടി ആണ് . അതായത് 1000000000 ( നൂറു കോടി ) . പിന്നെയൊരു ഇരുപതിനായിരം . അപ്പോൾ 1000020000 . പിന്നെ ഒരു അറുപത്തിയാറു കോടി(660000000) . അപ്പോൾ 1660020000 പേരാണ് മഹാഭാരതയുദ്ധത്തിൽ കൊല്ലപ്പെട്ടത് . അതായത് നൂറ്റി അറുപത്തിയാറു കോടി ഇരുപതിനായിരം പേരാണ് മരിച്ചതെന്ന് കണക്കു പറയുന്നു . ഇതിനു കാരണമെന്ത് ? 
മഹാഭാരതയുദ്ധത്തിൽ കുരുപാണ്ഡവരുടെ 18 അക്ഷൗഹിണികളിൽ ഉൾപ്പെടാത്ത കുറെയധികം രാക്ഷസന്മാരും , മ്ളേച്ഛവർഗ്ഗത്തിലേയും മാറ്റാൽക്കാരും ചീനന്മാരും കാംബോജരും വരെ യുദ്ധത്തിൽ പങ്കെടുത്തിരുന്നു . അതുകൊണ്ടാണ് 166 കോടിയോളം വനന്തു .

മറ്റൊരു ശ്ളോകം പറയുന്നു . 

അലക്ഷിതാനാം വീരാണാം സഹസ്രാണി ചതുർദ്ദശ<br>
ദശ ചാന്യാനി രാജേന്ദ്ര ശതം ഷഷ്ഠിശ്ച പഞ്ച ച<br>
[മഹാഭാരതം , സ്ത്രീപർവ്വം , അദ്ധ്യായം 26 , ശ്ളോകം 10]<br>
(ഭാഷാ അർത്ഥം): ഇരുപത്തിനാല് ആയിരവും പിന്നെ നൂറ്റി അറുപത്തിയഞ്ച് പേരും ആൾക്കാരെ യുദ്ധത്തിൽ കാണാതായി രാജാവേ. 
(വ്യാഖ്യാനം) 
ഇരുപത്തിനാലായിരത്തി ഒരുന്നൂറ്റി അറുപത്തിയഞ്ച് പേരെ യുദ്ധത്തിൽ കാണാതായിരിക്കുന്നു രാജാവേ . (അവർ യുദ്ധത്തിൽ മരിക്കുമെന്ന് പേടിച്ചു ഓടിയൊളിച്ചതാണ്) .

പതിനെട്ടുനാൾ നീണ്ടുനിന്ന കുരുക്ഷേത്രയുദ്ധത്തെ അതിജീവിച്ചത് പന്ത്രണ്ടുപേർ മാത്രമായിരുന്നു. പാണ്ഡവപക്ഷത്ത് കൃഷ്ണനും, സാത്യകിയും, യുയുത്സുവും, പാണ്ഡവർ അഞ്ചുപേരുമായി എട്ടുപേർ മാത്രമായിരുന്നു യുദ്ധത്തിൽ പങ്കെടുത്തവരിൽ അതിനുശേഷം ജീവിച്ചത്. അർജ്ജുനനു ചിത്രാംഗദയിൽ ജനിച്ച ബഭ്രുവാഹനൻ യുദ്ധത്തിൽ പങ്കെടുത്തിരുന്നില്ല. അതിനാൽ പാണ്ഡവർക്കു പുത്രനായി ബഭ്രുവാഹനൻ മാത്രം അവശേഷിച്ചിരുന്നുള്ളു. യുദ്ധസമയത്ത് ഉത്തര ഗർഭിണിയായിരുന്നതിനാൽ അഭിമന്യുവിന്റെ പുത്രനായി പിന്നീടു ജനിച്ച പരീക്ഷിത് പാണ്ഡവർക്കു പൗത്രനായി.

കൗരവപക്ഷത്ത് നാലുപേർ മാത്രമാണ് പതിനൊന്ന് അക്ഷൗഹിണിപടയിൽ അവശേഷിച്ചത്. കൃപിയിൽ ദ്രോണർക്കു ജനിച്ച അശ്വത്ഥാമാവും, കൃപാചാര്യരും യുദ്ധത്തിൽ അവശേഷിച്ചിരുന്നു. ഇവർ രണ്ടുപേരും സപ്ത ചിരഞ്ജീവികളിൽ ഉൾപ്പെട്ടവരായിരുന്നതിനാൽ ഇരുവരയേയും മരണം തൊട്ടില്ല. ഇവരെ കൂടാതെ കൃതവർമ്മാവും, വൃഷകേതുവും യുദ്ധത്തിൽ മരിക്കാതെ അവശേഷിച്ചിരുന്നു.

ഈ പന്ത്രണ്ടുപേരിൽ യുയുത്സുവിന്റേയും, വൃഷകേതുവിന്റേയും മരണം ഗ്രന്ഥകാരൻ പ്രതിപാദിക്കുന്നില്ലയെങ്കിലും മറ്റുള്ള എട്ടുപേരും കലിയുഗാരംഭത്തിൽ മരണപ്പെട്ടതായി സ്വർഗ്ഗാരോഹണപർവ്വത്തിലും, മുസലപർവ്വത്തിലുമായി മഹാഭാരതത്തിൽ വിവരിക്കുന്നുണ്ട്. കുരുക്ഷേത്രയുദ്ധത്തിനുശേഷം പാണ്ഡവർ അഞ്ചുപേരും കൃഷ്ണനും മാത്രമെ അവശേഷിക്കൂവെന്ന് വളരെ മുൻപുതന്നെ ഉലൂപി പുത്രനായ ഇരവാനു അറിയാമായിരുന്നുവെന്ന് ഗ്രന്ഥകാരൻ മഹാഭാഗവതത്തിൽ പറയുന്നുണ്ട്. കൃഷ്ണനു സത്യഭാമയിൽ ജനിച്ച വത്സലയെ (സുന്ദരി) വിവാഹം കഴിക്കാൻ പുറപ്പെട്ട അഭിമന്യുവിനെ കാട്ടിൽവെച്ച് കണ്ടുമുട്ടിയ ഇരാവാൻ തന്റെ ഖഡ്ഗം അവിടെ പന്തലിച്ചുനിന്ന വൃക്ഷത്തിൽ വൃഥാ ആഞ്ഞു വീശി. അഞ്ചു ശിഖരങ്ങളും തായ്ത്തടിയും ഒഴിച്ചുള്ള സർവ്വകൊമ്പുകളും ഇലച്ചില്ലകളും അറ്റ് താഴെ വീണു. ആസന്നമായി നടക്കാൻ പോകുന്ന യുദ്ധത്തിന്റെ ചിത്രം ഇതാവുമെന്നു ഇരാവാൻ കാണിച്ചുകൊടുക്കുന്നുണ്ട്.

തന്റെ നൂറു പുത്രന്മാരും, പുത്രിഭർത്താവും, അവരുടെ മക്കളും, സഹോദരനും എന്നുവേണ്ട സർവ്വ ബന്ധുജനങ്ങളും മരിച്ചതറിഞ്ഞ ഗാന്ധാരി കുരുക്ഷേത്ര യുദ്ധഭൂമി സന്ദർശിക്കാൻ ആഗ്രഹം പ്രകടിപ്പിച്ചു. ദുര്യോധനന്റെ പത്നിയായ ഭാനുമതിയും മറ്റു പുത്രവധുമാരും, പൗത്രവധുക്കളും അവർക്കൊപ്പം യുദ്ധക്കളത്തിലേക്ക് അനുഗമിച്ചു. പുത്രിയായ ദുശ്ശളയേയും അവർ ഒപ്പം കൂട്ടി. അതിഭയാനകമായിരുന്നു യുദ്ധക്കളത്തിലെ കാഴ്ചകൾ. പതിനെട്ടുനാൾ നീണ്ടുനിന്ന യുദ്ധം ഒരു ജനസമൂഹത്തെ മുഴുവനും വേദനപ്പിച്ച് ഇല്ലാതാക്കി. ആദ്യ ദിവസങ്ങളിൽ മരിച്ചുവീണ പലരുടേയും ജഢങ്ങൾ അഴുകിത്തുടങ്ങിയിരുന്നു. പലതിനു അംഗഭംഗം വന്നവയായിരുന്നു. ജീവൻ പൂർണ്ണമായും നിലച്ചിട്ടില്ലാത്ത ശരീരങ്ങൾക്കു കഴുകനും നരിയും കാവലിരിക്കുന്നു. യുദ്ധഭൂമിയിൽ എത്തിയ സ്ത്രീജനങ്ങൾ അവരുടെ പ്രിയപ്പെട്ടവരെ തേടിഅലഞ്ഞു. ഭാനുമതിയുടെ സഹായത്തോടെ ഗാന്ധാരി ദുര്യോധന നികടത്തിൽ എത്തിച്ചേർന്നു. അവിടെവെച്ച് ഗാന്ധാരി തന്റെ കൺകെട്ട്‌ അഴിക്കുകയും മൃതരായ തന്റെ മൂത്ത പുത്രനെയും മറ്റു മക്കളേയും ബന്ധുക്കളേയും കണ്ടു. ഗാന്ധാരരാജ്യത്തിന്റെ ചക്രവർത്തി സുബലന്റെ പുത്രിയായ ഗാന്ധാരി അന്ധനായ ധൃതരാഷ്ട്രരെ വിവാഹം കഴിച്ചപ്പോൾ മുതൽ താനും അന്ധയായി ജീവിക്കാൻ ബാദ്ധ്യസ്ഥയാണെന്നു തീരുമാനിച്ച് സ്വന്തം കണ്ണുകൾ പട്ടുവസ്ത്രത്തിന്റെ നാടകൊണ്ടു കെട്ടിവച്ച് പതിവ്രതാരത്‌നമായി ജീവിച്ചു. അന്നുകെട്ടിയ കണ്ണുകൾ യുദ്ധത്തിനു മുൻപ് ഒരിക്കൽ മാത്രം തന്റെ പുത്രനായ ദുര്യോധനനെ അനുഗ്രഹിക്കാനായി തുറന്നിരുന്നു. അന്ന് ഗാന്ധാരി തന്റെ കണ്ണിലെ കെട്ട്‌ മാറ്റിയപ്പോൾ ദുര്യോധനന്റെ തുടയൊഴിച്ച്‌ മറ്റെല്ലാ ശരീരഭാഗത്തേക്കും അത്രയും കാലം സംഭരിച്ച പാതിവ്രത്യശക്തി മുഴുവൻ അവർ പകർന്നു കൊടുത്തു. പിന്നീട് ഗാന്ധാരി ഇവിടെ കുരുക്ഷേത്രയുദ്ധഭൂമിയിൽവച്ചാണ് തന്റെ കണ്ണിലെ കെട്ടഴിച്ചത്. അതിഭയാനകമായിരുന്നു അവരുടെ ആ കാഴ്ച. തന്റെ നൂറു മക്കളുടെയും ദാരുണമരണം നേരിട്ടുകണ്ടു ആ മാതാവ്; അടങ്ങാത്ത പുത്രസ്നേഹത്തിനു മുൻപിൽ കൃഷ്ണൻ പോലും സത്ബധനായിപ്പോയി. ഗാന്ധാരി വിലപിക്കുന്ന കാഴ്ച ഗ്രന്ഥകർത്താവ് മഹാഭാരതത്തിൽ സ്ത്രീപർവ്വത്തിലൂടെ വിവരിക്കുന്നു. വ്യാസൻ ഇതിനായി സ്ത്രീപർവ്വത്തിൽ 27 അദ്ധ്യായങ്ങളും 775 പദ്യങ്ങളും ചേർത്തിരിക്കുന്നു.

ഭാനുമതിയുടെ നെഞ്ചത്തടിച്ചുള്ള കരച്ചിലിൽ ഗാന്ധാരിയുടെ അടങ്ങാത്ത മാതൃസ്നേഹം അണപൊട്ടിയൊഴുകി. അവർ കൃഷ്ണനുനേരെ തിരിഞ്ഞു. കൃഷ്ണന്റെ കാപട്യവും, വക്രബുദ്ധിയും മൂലമാണ് തന്റെ നൂറുപുത്രന്മാർക്കും ഈ ഗതിവന്നത് എന്ന് ആക്രോശിച്ചു ആ മാതാവ്. ഭീഷ്മപിതാമഹനെ ശരശയ്യയിൽ വീഴിച്ചതും, കളളം പറഞ്ഞ് ദ്രോണരെ കൊലചെയ്തതും, ജയദ്രഥനെ കൊല്ലാൻ സൂര്യംബിംബം മറച്ചതും, ദുര്യോധനന്റെ മരണത്തിടയാക്കിയ നിർബന്ധപൂർവ്വമായ ദ്വന്ദ്വയുദ്ധത്തിനും അവസാനം, അരയ്ക്കു താഴെ അടിക്കാൻ പാടില്ലയെന്നുള്ള യുദ്ധനീതി മറച്ചുവെച്ച് ഭീമനോട് ദുര്യോധനന്റെ തുട അടിച്ചുപൊട്ടിക്കാൻ ഉപദേശിച്ചതും കൃഷ്ണൻ കാരണമാണെന്നു ആ മാതാവ് കുറ്റപ്പെടുത്തി. തുടർന്ന് അവർ ഇങ്ങനെ ശപിച്ചു;

"കൃഷ്ണാ , പാണ്ഡവരും ധാർത്തരാഷ്ട്രന്മാരും പരസ്പരം കൊന്നു തീർന്നു . എന്തിനാണ് അവരെ നീ തീർത്തും ഉപേക്ഷിച്ചു കളഞ്ഞത് ? . നീ രണ്ടിനും സമർത്ഥനും ശ്രുതവാക്യനും അസംഖ്യം ഭൃത്യന്മാരും വിപുലമായ സൈന്യബലമുള്ളവനും ശക്തനുമല്ലേ ? അല്ലയോ മധുസൂദനാ , അപ്പോൾ കുരുക്കളുടെ നാശം നിന്റെ ഇച്ഛയനുസരിച്ചാണ് നടന്നത് . അതിനാൽ , മഹാബാഹോ അതിന്റെ ഫലം നീയും അനുഭവിക്കട്ടെ . പതിശുശ്രൂഷയാൽ അൽപ്പമെങ്കിലും തപോബലം ഞാൻ ആർജ്ജിച്ചിട്ടുണ്ടെങ്കിൽ , ആ തപോബലത്താൽ അല്ലയോ ചക്രഗദാധരാ , ഞാൻ നിന്നെ ശപിക്കുകയാണ് . പരസ്പരം കൊല്ലുന്ന ബന്ധുക്കളായ കുരുപാണ്ഡവരെ നീ ഉപേക്ഷിക്കുകയാൽ , അല്ലയോ ഗോവിന്ദാ , നിന്റെ ബന്ധുക്കളും ഇതുപോലെ കൊല്ലപ്പെടുന്നതാണ് . ഇന്നേക്ക് മുപ്പത്തിയാറാമാണ്ട് തികയുമ്പോൾ , ബന്ധുക്കളും അമാത്യന്മാരും പുത്രന്മാരുമൊക്കെ കൊല്ലപ്പെട്ട്‌ വനത്തിലൂടെ നടക്കുമ്പോൾ , കുത്സിതമായ ഒരു ഉപായത്താൽ നീയും മരിക്കുന്നതാണ് . ഈ കാണും പടി , ബന്ധുക്കളെല്ലാം മരിച്ച് നിങ്ങളുടെ സ്ത്രീകളും ഭാരതസ്ത്രീകളെപ്പോലെ അനാഥകളായി വിലപിക്കും " [മഹാഭാരതം , സ്ത്രീപർവ്വം , അദ്ധ്യായം 25 , ശ്ളോകങ്ങൾ 39 മുതൽ 46 വരെ]".

ഗാന്ധാരിയുടെ ശാപവാക്കുകൾ കേട്ടിട്ടും ഭഗവാൻ കൃഷ്ണന് ഒരു കുലുക്കവുമുണ്ടായില്ല . അദ്ദേഹം താൻ ചെയ്യാനുദ്ദേശിച്ചിരിക്കുന്ന കാര്യം തന്നെയാണ് ശാപവാക്കുകളിലൂടെ ഗാന്ധാരി ഇപ്പോൾ പറഞ്ഞതെന്ന് അവളെ അറിയിച്ചു . ഉത്തമഭക്തയും ധർമ്മിഷ്ഠയുമായ ഗാന്ധാരിയുടെ വാക്കുകളെ സത്യമാക്കുവാനും , താൻ നിശ്ചയിച്ചിട്ടുള്ളത് നടത്താനുമായി ശ്രീകൃഷ്ണഭഗവാൻ ഗാന്ധാരിയുടെ ശാപത്തെ പുഞ്ചിരിയോടെ സ്വീകരിച്ചു .അതനുസരിച്ചാണ് പിൽക്കാലത്ത് യദുകുലം നശിച്ചതും ദ്വാരക കടലിൽ മുങ്ങിപ്പോയതും .പിന്നീട് ധൃതരാഷ്ട്രരുടെ നിർദ്ദേശത്താൽ ശേഷിച്ച ജഢങ്ങൾ സംസ്കരിക്കാനുള്ള സൗകര്യം ധർമ്മപുത്രർ ചെയ്തു.

മരിച്ചവരുടെ ആത്മാക്കൾക്ക് ശാന്തിലഭിക്കുന്ന കഥാസന്ദർഭങ്ങൾ ഗ്രന്ഥകാരൻ ശാന്തിപർവ്വത്തിൽ ഉൾപ്പെടുത്തിയിരിക്കുന്നു. 339 അദ്ധ്യായങ്ങളിലായി 14525 പദ്യങ്ങളിലൂടെയാണ് ശാന്തിപർവ്വം കടന്നുപോകുന്നത്. വ്യാസഭാരതത്തിലെ ഏറ്റവും വലിയ പർവ്വമാണ് ശാന്തിപർവ്വം..
യുദ്ധത്തിൽ മരണമടഞ്ഞവർക്ക് പിതൃശുദ്ധികർമ്മങ്ങൾ എല്ലാം നിർവ്വഹിച്ചു. എല്ലാത്തിനു ധർമ്മപുത്രർ നേരിട്ടു നേതൃത്വം നൽകി. രാജ്യാഭിഷേകത്തിനുശേഷം ഒരിക്കൻ കുന്തിദേവി ധർമ്മപുത്രരെ കാണാനായി അവന്റെ കൊട്ടാരത്തിൽ എഴുന്നള്ളി. സങ്കടത്തോടെ അവർ കർണ്ണരഹസ്യം യുധിഷ്ഠിരനെ അറിയിച്ചു. താൻ മൂലമാണ് ജ്യേഷ്ഠനായ കർണ്ണൻ കൊലചെയ്യപ്പെട്ടത് എന്നറിഞ്ഞപ്പോൾ രാജാവ് ബോധരഹിതനായി നിലത്തുവീണു. ഇതറിഞ്ഞ് മറ്റു സഹോദരന്മാരും ഇതിനോടകം അവിടെ എത്തിച്ചേർന്നു. കർണ്ണന്റെ പുത്രന്മാർ ഏവരും യുദ്ധത്തിൽ മരിച്ചിരിക്കുന്നതിനാൽ കർണ്ണനുവേണ്ടി ആരും ഇതുവരെ പിതൃകർമ്മങ്ങൾ നടത്തിയിട്ടില്ല എന്നുള്ള വിവരവും കുന്തി പാണ്ഡവരെ അറിയിച്ചു. അഞ്ചുപേരും ചേർന്നു മൂത്തജ്യേഷ്ഠനുവേണ്ടി ബലിതർപ്പണം നടത്തുവാൻ കുന്തി അവരോട് അപേക്ഷിച്ചു.

കർണ്ണരഹസ്യം മുൻപ് അറിഞ്ഞിരുന്നെങ്കിൽ അവനെ രാജാവായി വാഴിച്ചേനെ; ചിലപ്പോൾ ദുര്യോധനനും അതു സ്വീകാര്യമായേനെ; അതുമൂലം കുരുക്ഷേത്രയുദ്ധം ഒഴിവാക്കാമായിരുന്നു; എന്നിങ്ങനെ പലവുരു ദുഃഖാർത്തനായി പുലമ്പിക്കൊണ്ട് അഞ്ചുപേരും പ്രത്യേകിച്ച് യുധിഷ്ഠിരൻ വളരെയേറെ സങ്കടപ്പെട്ടു. പിറ്റേന്ന് തന്നെ കർണ്ണനുവേണ്ടി പാണ്ഡവർ അഞ്ചുപേരും ചേർന്ന് പിതൃബലി നടത്തി. അതിനുശേഷം അവന്റെ പുത്രന്മാർക്കും വേണ്ട തർപ്പണപൂജകൾ നടത്തി. തുടർന്ന് പാണ്ഡവർ ഹസ്തിനപുരിയിൽ തിരിച്ചെത്തി കർണ്ണന്റെ വിധവയെ കണ്ട് സമാധാനിപ്പിച്ചു. അന്ന് അവിടെ കൂടുതൽ സമയം ചിലവഴിക്കാനും ജ്യേഷ്ഠത്തിയുമായി ദുഃഖത്തിൽ പങ്കുചേരാൻ പാഞ്ചാലിയും സുഭദ്രയും പ്രത്യേകം ശ്രദ്ധചെലുത്തി. എല്ലാവരും കർണ്ണപത്നിയുടെ കാൽക്കൽ നമസ്കരിച്ച് ആശിർവാദം വാങ്ങിയാണ് തങ്ങളുടെ കൊട്ടാരങ്ങളിലേക്ക് തിരിച്ചത്. അന്നുതന്നെ ധൃതരാഷ്ട്രരേയും ഗാന്ധാരിയേയും വിദുരരേയും കണ്ടു വണങ്ങാനും യുധിഷ്ഠിരൻ മറന്നില്ല.

കുന്തിയിലൂടെ കർണ്ണ രഹസ്യം മനസ്സിലാക്കിയതുമുതൽ രാജാവ് വളരെയേറെ ദുഃഖാർത്തനായി കാണപ്പെട്ടു. ഈ കാലയളവിൽ നാരദർ ഹസ്തിനപുരിയിൽ എത്തുകയും കർണ്ണന്റെ ജീവിതകഥകളും അവനേറ്റ നിരവധി ശാപകഥകളും രാജാവിനെ ധരിപ്പിച്ചു. ദ്രോണർ അവനു ശിഷ്യത്വം നിരാകരിച്ചപ്പോൾ ദ്രോണരുടെ ഗുരുവായിരുന്ന പരശുരാമന്റെ ശിഷ്യത്വം സ്വീകരിച്ച കർണ്ണന്റെ ധീരതയും, പിന്നീട് പരശുരാമൻ അവൻ ബ്രാഹ്മണനല്ല എന്നു മനസ്സിലാക്കി അവനെ ശപിച്ചതും, ഹോമപശുവിനെ അറിയാതെ കൊലചെയ്കയാൽ അവനേറ്റ അഗ്നിഹോത്രിശാപവും നാരദർ യുധിഷ്ഠിരനോട് വിശദമായി പറയുന്നുണ്ട്. ഇതിനെല്ലാം കാരണം അവനിലടങ്ങിയിരിക്കുന്ന അസുരാംശമാണെന്നു ഇതിലൂടെ നാരദർ മഹാരാജാവിനോട് പറയുന്നു. അഗ്നിഹോത്രിശാപം എപ്പോഴും കർണ്ണനെ അധൈര്യപ്പെടുത്തിയിരുന്നു. പശുവാണെന്നറിയാതെ കൊലചെയ്കയാൽ നീ ആരാണെന്നറിയാതെ നിന്റെയും ശിരസ്സ് അറുക്കപ്പെടും എന്നായിരുന്നു അഗ്നിഹോത്രിശാപം.

ദുര്യോധനപക്ഷം ചേരാനുണ്ടായ സാഹചര്യവും, അവന്റെ മറ്റു ധീരതനിറഞ്ഞ കഥകളും നാരദർ ഈ സന്ദർഭത്തിൽ വിവരിക്കുന്നതായി ഗ്രന്ഥകാരൻ മഹാഭാരതത്തിൽ ശാന്തിപർവ്വത്തിൽ പറയുന്നുണ്ട്.

യുദ്ധാനന്തരം പന്ത്രണ്ടാം ദിവസം പുലയുടെ അശുദ്ധി തീർന്നതിനുശേഷം കുലഗുരുവായ ധൗമ്യനെ ആചാര്യമര്യാദകളോടെ വിളിച്ചുവരുത്തി അദ്ദേഹത്തിന്റെ അനുവാദത്തോടെ ശുഭമുഹൂർത്തത്തിൽ ഹസ്തിനപുരിയുടെ രാജ്യഭാരം ധർമ്മപുത്രർ ഏറ്റെടുത്തു. രാജാഭിഷേകത്തിനുശേഷം കുന്തിദേവിയുടെ അഭ്യർത്ഥനയെ തുടർന്ന് കർണ്ണന്റെ വിധവയെ കണ്ട് ആശ്ലേഷിച്ചു. അവരുടെ എല്ലാ പുത്രന്മാരും യുദ്ധത്തിൽ മരിച്ചിരുന്നു. കർണ്ണപുത്രന്മാരുടെ പത്നിമാരെ ദ്രൗപദി സമാധാനിപ്പിച്ചു. അതിനുശേഷം പരിവാരസമേതം കുരുക്ഷേത്രഭൂമിയിൽ പോയി ശരശയ്യയിൽ കിടന്ന ഭീഷ്മപിതാമഹനെ കണ്ട് ദിവ്യോപദേശങ്ങൾ സ്വീകരിച്ചു. (ഉത്തരായനം തുടങ്ങിയതിനുശേഷം ഭീഷ്മർ തന്റെ ശരീരം ഉപേക്ഷിച്ചു അഷ്ടവസുക്കളിൽ വലയം പ്രാപിച്ചു). ഹസ്തിനപുരിയുടെ രാജാവായി അഭിഷേകം നടത്തുമ്പോൾ ധർമ്മപുത്രർക്ക് 72-വയസ്സ് പ്രായം ഉണ്ടായിരുന്നു. രാജ്യാഭിഷേകത്തെത്തുടർന്ന് 36 വർഷങ്ങൾ യുധിഷ്ഠിരൻ ചന്ദ്രവംശത്തിന്റെ ചക്രവർത്തിയായി രാജഭരണം നടത്തി.

കുരുക്ഷേത്രയുദ്ധം മൂലം കുരുവംശത്തിനു ഉൾപ്പെടെ ഏവർക്കും വന്നുചേർന്ന വലിയ നാശനഷ്ടത്തിനു കാരണക്കാരൻ താനാണെന്നുള്ള ദുഃഖം എപ്പോഴും യുധിഷ്ഠിരനെ ബാധിച്ചിരുന്നു. പല അവസരങ്ങളിലും കുരുക്ഷേത്ര യുദ്ധക്കെടുതികളെപ്പറ്റി അദ്ദേഹം വ്യാകുലപ്പെട്ടു സംസാരിച്ചിരുന്നു. ഇതുമനസ്സിലാക്കി വ്യാസ മഹർഷി അദ്ദേഹത്തെ കാണാൻ ഹസ്തിനപുരിയിലെത്തി. അദ്ദേഹം പല ഉപദേശങ്ങളും പാണ്ഡവർക്ക് നൽകി. തുടർന്ന് യുധിഷ്ഠിരന്റെ മനസ്സിനെ ബാധിച്ച പാപഭാരം മാറ്റുവാനായി അശ്വമേധയാഗം നടത്താൻ നിർദ്ദേശിച്ചു. കൃഷ്ണനും ഇതുതന്നെ അദ്ദേഹത്തോട് ഉപദേശിച്ചു. ഇരുവരുടേയും നിർദ്ദേശാനുസരണയോടെ യുധിഷ്ഠിരൻ അശ്വമേധയാഗം നടത്തി. ഇതിനുള്ള ധനം കൃഷ്ണനിർദ്ദേശത്താൽ ഹിമാലയത്തിൽ നിന്നും കണ്ടെടുക്കുകയായിരുന്നു. അശ്വപ്രയാണത്തിനനുഗമിച്ചത് പാർത്ഥനായിരുന്നു. സിന്ധുരാജ്യത്ത് അശ്വം എത്തിയതിനെത്തുടർന്ന് ജയദ്രഥന്റെ പുത്രനായ സുരഥൻ അർജ്ജുനബാണങ്ങളെ ഭയന്ന് ഹൃദയം പൊട്ടി മരിച്ചു. ഇതറിഞ്ഞ് വളരെ സങ്കടപ്പെട്ട് ദുശ്ശള അനുജനായ അർജ്ജുനനെ വന്നുകണ്ടു. ജ്യേഷ്ഠത്തിയുടെ ആശിർവാദങ്ങളോടെ അർജ്ജുനൻ അശ്വപ്രയാണം വീണ്ടും തുടർന്നു. (ദുശ്ശളയും സുരഥന്റെ പത്നിയും അവരുടെ കൈക്കുഞ്ഞായിരുന്ന പുത്രനും പിന്നീട് യുധിഷ്ഠിരന്റെ അശ്വമേധയാഗത്തിൽ പങ്കെടുക്കാൻ എത്തിയിരുന്നു).

താമ്രാവതിയിലെ രാജാവായിരുന്ന മയൂരധ്വജൻ ഈ അവസരത്തിൽ അശ്വമേധയാഗം നടത്താൻ തീരുമാനിക്കുകയും യാഗദീക്ഷയെത്തുടർന്ന് അദ്ദേഹത്തിന്റെ പുത്രൻ താമ്രധ്വജൻ അശ്വപ്രയാണത്തിനു അനുഗമിച്ചു. ഇതു കുതിരകളും താമ്രാവതിക്കടുത്ത് വെച്ച് കണ്ടുമുട്ടുകയും തുടർന്ന് യുദ്ധത്തിലേക്ക് എത്തിച്ചേരുകയും ചെയ്തു. അവസാനം താമ്രധജൻ യുധിഷ്ഠിരന്റെ രാജത്വം അംഗീകരിക്കുകയും യുദ്ധം അവസാനിപ്പിക്കുകയും ചെയ്തു.

അർജ്ജുനന്റെ പത്നിയായ ചിത്രാംഗദയുടെ രാജ്യമായിരുന്നു മണലൂർ. യുദ്ധാനന്തരം ജീവിച്ചിരുന്ന ഏക പാണ്ഡവപുത്രനായ ബഭ്രുവാഹനനായിരുന്നു അവിടുത്തെ രാജാവ്. ബഭ്രുവാഹനൻ അശ്വത്തെ പിടിച്ചുകെട്ടുകയും തുടർന്നുണ്ടായ യുദ്ധത്തിൽ അർജ്ജുനൻ മോഹലാസ്യപ്പെട്ട് വീഴുകയും ചെയ്തു. പാർത്ഥനു പുത്രന്റെ മുൻപിൽ തോൽവി സംഭവിച്ചപ്പോഴും, ബഭ്രുവാഹനൻ തന്റെ വലിയച്ഛന്റെ രാജത്വം അംഗീകരിച്ച് അദ്ദേഹത്തിനു കപ്പം കൊടുത്ത് അശ്വത്തെ വണങ്ങി യാഗത്തിൽ പങ്കെടുത്തു.

യുദ്ധസമയത്ത് ധർമ്മപുത്രർക്ക് 72 വയസ്സുണ്ടായിരുന്നുവെന്നു ഗ്രന്ഥകാരൻ മഹാഭാരതത്തിൽ എഴുതിയിരിക്കുന്നു. ഭീമസേനനു 71-ഉം, അർജ്ജുനനും 70-ഉം, നകുല-സഹദേവന്മാർക്കു 69 വയസ്സു വീതവുമുണ്ടായിരുന്നു. ശ്രീകൃഷ്ണനു അർജ്ജുനനിലും 6-മാസത്തെ പ്രായകൂടുതലായിരുന്നുവെന്നു ഗ്രന്ഥകാരൻ ഭാഗവതത്തിലും മഹാഭാരതത്തിലും പറയുന്നുണ്ട്. കൗരവാദികൾ നൂറുപേരും അർജ്ജുനനിൽ മൂത്തതും ഭീമനിൽ ഇളയവരുമാണ്. 72-ആം വയസ്സിൽ ഹസ്തിനപുരിയിൽ ചന്ദ്രവംശത്തിന്റെ രാജാവായി ധൗമ്യനാൽ അഭിഷിക്തനായ യുധിഷ്ഠിരൻ ത്തുടർന്ന് 36 വർഷം രാജ്യം ഭരിച്ചു.. അതിനുശേഷം പൗത്രനായ പരീക്ഷിത്തിനെ രാജാവായി അഭിഷേകം നടത്തി പാണ്ഡവർ വനവാസം സ്വീകരിച്ചു.



</doc>
<doc id="160293" url="https://ml.wikipedia.org/wiki?curid=160293" title="വി.എ. കബീർ">
വി.എ. കബീർ

വി.എ. കബീർ മുഴുവൻ പേര്: വി. അബ്ദുൽ കബീർ. മലയാള സാഹിത്യകാരൻ, വിവർത്തകൻ, പത്രപ്രവർത്തകൻ, ഇസ്‌ലാമിക പണ്ഡിതൻ. മാധ്യമം പീരിയോഡിക്കൽസ് എഡിറ്റർ, പ്രബോധനം സഹ പത്രാധിപർ, ബോധനം പത്രാധിപർ എന്നീ നിലകളിൽ പ്രവർത്തിച്ചു. ഇപ്പോൾ ഇസ്‌ലാമിക് പബ്ലിഷിങ് ഹൗസ് ചീഫ് എഡിറ്ററായി സേവനമനുഷ്ടിക്കുന്നു. ആനുകാലികങ്ങളിൽ ഗവേഷണപ്രധാനമായ ലേഖനങ്ങൾ എഴുതിക്കൊണ്ടിരിക്കുന്നു. ആത്മാവിന്റെ തീർഥയാത്രകൾ, ശരീഅത്തും ഇന്ത്യൻ മുസ്ലിംകളും, രാഷ്ട്രസങ്കൽപം ഇസ്ലാമിൽ തുടങ്ങിയ കൃതികൾ ശ്രദ്ധേയമാണ്.

1949 ൽ കണ്ണൂർ ജില്ലയിലെ വളപട്ടണത്ത് ജനനം. പിതാവ് ഇരിക്കൂർ പി.സി. മുഹമ്മദ് ഹാജി. മാതാവ് ആഇശ. വളപട്ടണത്തെ പ്രാഥമിക വിദ്യാഭ്യാസത്തിന് ശേഷം ചേന്ദമംഗല്ലൂർ ഇസ്‌ലാഹിയ കോളേജ് ശാന്തപുരം ഇസ്‌ലാമിയ കോളേജ് എന്നിവിടങ്ങളിൽ പഠിച്ചു. 1970ൽ പ്രബോധനം വാരികയുടെ പത്രാധിപ സമിതിയിൽ അംഗമായി. പതിനഞ്ച് വർഷം പ്രബോധനം വാരികയുടെ അസി. എഡിറ്ററായിരുന്നു. കോഴിക്കോട് ഐഡിയൽ പബ്ലിക്കേഷൻ ട്രസ്റ്റ്, ഇസ്‌ലാമിക് യൂത്ത് സെന്റർ ട്രസ്റ്റ്, കാസർഗോഡ് ആലിയ അറബിക് കോളേജ് കമ്മിറ്റി, ഖത്തർ ഇന്ത്യൻ ഇസ്‌ലാമിക് അസ്സോസിയേഷൻ എന്നിവയിൽ അംഗമായിരുന്നു. ഖത്തറിലെ പോലീസ് ടെലികമ്മ്യൂണിക്കേഷനിൽ 19 വർഷം ജോലി ചെയ്തിട്ടുണ്ട്. 1971 ൽ ഇരുപത്തൊന്നാം വയസ്സിൽ പരിശുദ്ധ ഹജ്ജ് നിർവഹിക്കുകയുണ്ടായി . കോഴിക്കോട് വെള്ളിമാട്കുന്നിൽ താമസം. ഭാര്യ ആഇശ. രണ്ട് ആൺകുട്ടികളുൾപ്പെടെ അഞ്ച് മക്കളുണ്ട്.

1969 ൽ രിയാദിൽ നടന്ന വേൾഡ് അസംബ്ലി ഓഫ് മുസ്‌ലിം യൂത്ത്സ്(വമി) ന്റെ ആറാമത് അന്താരാഷ്ട്ര സമ്മേളനത്തിൽ കേരളത്തിൽ നിന്നുള്ള പ്രതിനിധിയായി പങ്കെടുക്കുകയും മുസ്ലിം വ്യക്തിനിയമം ഇന്ത്യയിൽ പ്രശ്നങ്ങളും വെല്ലുവിളികളും എന്ന വിഷയത്തിൽ പ്രബന്ധമവതരിപ്പിക്കുകയും ചെയ്തു. ഈ പ്രബന്ധം പിന്നീട് വമി മൂന്ന് വാല്യങ്ങളായി പ്രസിദ്ധീകരിച്ച അൽ അഖല്ലിയാത്തുൽ മുസ്‌ലിമതു ഫിൽ ആലം എന്ന സമാഹാരത്തിൽ ഉൾപ്പെടുത്തിയിട്ടുണ്ട്. മാതൃഭൂമി, മാധ്യമം, ചന്ദ്രിക, വിജ്ഞാനകൈരളി, മലയാള നാട്, തേജസ്, പച്ചക്കുതിര, ആരാമം തുടങ്ങി മലയാള ആനുകാലികങ്ങളിലും ഖത്വറിലെ അശ്ശർഖ്, ശബാബുൽ യൗം, അൽ റായ എന്നീ അറബി പ്രസിദ്ധീകരണങ്ങളിലും ലേഖനങ്ങളെഴുതിയിട്ടുണ്ട്. കവിതകളും എഴുതിയിട്ടുണ്ട്. ഷഹനാസ് ബീഗം തൂലികാനാമമാണ്. അറബ് ലോകത്ത് നടന്നു കൊണ്ടിരിക്കുന്ന ജനാധിപത്യ പ്രക്ഷോഭങ്ങളെ കുറിച്ച് മലയാളത്തിൽ രചിക്കപ്പെട്ട പ്രഥമ കൃതിയാണ് വി.എ കബീറിന്റെ ക്ഷോഭിക്കുന്ന അറബിത്തെരുവുകൾ.അറബ് വസന്തത്തിന്റെ പ്രധാന ശില്പികളിലൊരാളായ തുണീഷ്യയിലെ റാശിദുല് ഗന്നൂശി ജീവിതം പറയുന്ന കൃതിയാണ് ഗന്നൂശിയുടെ ആത്മകഥ 

1988 തിരുവന്തപുരം ഇസ്‌ലാമിക് അസോസിയേഷന്റെ എസ്. എം.എ കരീം സ്മാരക പുരസ്കാരം രാഷ്ട്രസങ്കൽപം ഇസ്‌ലാമിൽ എന്ന പുസ്തകത്തിന് ലഭിച്ചു.
2019 ഖത്തറിലെ ശൈഖ് ഹമദ് അവാർഡ് ഫോർ ട്രാൻസ്‌ലേഷൻ എൻ. ഷംനാദിനൊപ്പം പങ്കിട്ടെടുത്തു.


</doc>
<doc id="160297" url="https://ml.wikipedia.org/wiki?curid=160297" title="തലാസ് ചുഴലിക്കാറ്റ് (2011)">
തലാസ് ചുഴലിക്കാറ്റ് (2011)

2011ലെ പസിഫിക് ചുഴലിക്കാറ്റു സീസണിൽ ഉണ്ടായി ജപ്പാനിൽ ആഞ്ഞുവീശുന്ന ശക്തമായ ചുഴലിക്കാറ്റാണ് തലാസ് ചുഴലിക്കാറ്റ് 2011 (Typhoon Talas - അന്തർദേശീയ നാമം: 1112, സംയുക്ത ചുഴലിക്കാറ്റ് മുന്നറിയിപ്പ് കേന്ദ്ര നാമം: 15W). 2011 ഓഗസ്റ്റ്‌ 22 നു ഗുആമിന് സമീപത്തു നിന്നുമായിരുന്നു കാറ്റിന്റെ തുടക്കം.

സെപ്റ്റംബർ 5, UTC-0345 ൽ ലഭിച്ച വിവരങ്ങൾ അനുസരിച്ച്, 60 കി. മി. വേഗതയിൽ, ജപ്പാന് സമീപം 30 നാവിക മൈലുകൾക്കടുത്തു തലാസ് ചുഴലിക്കാറ്റ് എത്തിയിരിക്കുകയാണ്. വടക്കോട്ട്‌ നീങ്ങി പോകുന്നതായിട്ടാണ് റിപ്പോർട്ടുകൾ.


</doc>
<doc id="160302" url="https://ml.wikipedia.org/wiki?curid=160302" title="കാൾ കൌട്സ്കി">
കാൾ കൌട്സ്കി

കാൾ ജോഹൻ കൌട്സ്കി (1854 ഒക്ടോബർ 16 – 1938 ഒക്ടോബർ 17 ) ഒരു ചെക്ക് - ജർമ്മൻ തത്ത്വചിന്തകനും പത്രപ്രവർത്തകനും മാർക്സിസ്റ്റ് സൈദ്ധാന്തികനുമായിരുന്നു. മാർക്സിസത്തിന്റെ പോപ്പ് എന്ന് ചിലരാൽ വിശേഷിപ്പിക്കപ്പെട്ട കൌട്സ്കി എംഗത്സിനുശേഷം പരമ്പരാഗത മാർക്സിസത്തിന്റെ ആധികാരിക വ്യക്താവായി ഒന്നാം ലോക മഹായുദ്ധകാലം വരെ അറിയപ്പെട്ടു. യുദ്ധസമയത്ത് ലെനിനോടും ട്രോട്സ്കിയോടും വിയോജിച്ചുകൊണ്ട്, സോവിയറ്റ് മാതൃകയെയും പോൾഷഷെവിക് വികപ്ലവത്തെയും അതിനിശിതമായി വിമർശിച്ചതിനെ തുടർന്ന് അദ്ദേഹം ഔദ്യോഗിക മാർക്സിസ്റ്റ് ധാരയ്ക്ക് അനഭിമതനായിത്തീർന്നു.

ജൂതവംശജനായ കൌട്സ്കി പ്രാഗിൽ ഒരു മദ്ധ്യവർഗ്ഗ - കലാകുടുംബത്തിലാണ് ജനിച്ചത്. വിയന്ന യൂണിവേഴ്സിറ്റിയിൽ നിന്നും ചരിത്രം, തത്ത്വചിന്ത, സാമ്പത്തികശാസ്ത്രം എന്നീവിഷയങ്ങളിൽ പഠനം പൂർത്തിയാക്കി. അദ്ദേഹത്തിന്റെ രണ്ടാം ഭാര്യ ലൂയിസ് റോൻസ്പെർജർ (Luise Ronsperger) റോസാ ലക്സംബർഗ്ഗിന്റെ സുഹൃത്തും സഹപ്രവർത്തകയും ആയിരുന്നു.

ആസ്ട്രിയയിലേയും ജർമ്മനിയിലേയും സോഷ്യൽ ഡെമോക്രാറ്റിക് പാർട്ടികളുടെ വളർച്ചയിൽ വലിയസംഭാവനകൾ നൽകുവാൻ കൌട്സ്കി പ്രസിദ്ധീകരിച്ചിരുന്ന ദി ന്യൂ ടൈംസ് (Die Neue Zeit) എന്ന പ്രസിദ്ധീകരണത്തിന് കഴിഞ്ഞു. "മാർക്സിന്റെ സാമ്പത്തിക സിദ്ധാന്തം" എന്ന അദ്ദേഹത്തിന്റെ ഗ്രന്ഥം ആ വിഷയത്തിൽ ആധികാരിക ഗ്രന്ഥമായി കണക്കാക്കുന്നു. ബോൾഷെവിക് വിപ്ലവത്തെ വിമർശിച്ചതിനെ തുടർന്ന് ലെനിൻ കൌട്സ്കിയെ വഞ്ചകനായ കൌട്സ്കി എന്ന് വിശേഷിപ്പിക്കുകയുണ്ടായി.


</doc>
<doc id="160308" url="https://ml.wikipedia.org/wiki?curid=160308" title="പട്ടായ">
പട്ടായ

തായ്‌ലന്റിലെ ഒരു നഗരമാണ് പട്ടായ Pattaya (, . തായ്‌ലന്റിന്റെ തലസ്ഥാനമായ ബാങ്കോക്കിൽ നിന്ന് 150 കിലോമീറ്റർ തെക്ക് പടിഞ്ഞാറായാണ് പട്ടായ സ്ഥിതി ചെയ്യുന്നത്. തായ്‌ലന്റിലെ ഒരു വിനോദസഞ്ചാര കേന്ദ്രവുമാണ് പട്ടായ. ഇവിടുത്തെ ബീച്ചുകൾ 15 കിലോമീറ്ററോളം നീണ്ടുകിടക്കുന്നവയാണ്. മത്സ്യത്തൊഴിലാളി ഗ്രാമങ്ങളും കൃഷിയിടങ്ങളും ഇവിടെ ധാരാളമുണ്ട്. എങ്കിലും പട്ടായ ഒരു വ്യവസായകേന്ദ്രവുമാണ്.

വിയറ്റ്‌നാം യുദ്ധവേളയിൽ ഇവിടം അമേരിക്കൻ സൈനികരുടെ വിശ്രമ വിനോദ കേന്ദ്രമായിരുന്നു. 



</doc>
<doc id="160316" url="https://ml.wikipedia.org/wiki?curid=160316" title="കാനറ">
കാനറ

കർണ്ണാട സംസ്ഥാനത്ത് അറബിക്കടലനും സഹ്യാദ്രിനിരക്കും ഇടയിലുള്ള പ്രദേശം. കന്നട എന്ന പദത്തെ കാനറ എന്നാണ് പോർച്ചുഗീസുകാർ ഉപയോഗിച്ചിരുന്നത്. ഭരണസൗകര്യത്തിനായി 1864 ൽ വടക്കൻ കാനറയെന്നും തെക്കൻ കാനറയെന്നും രണ്ട് ജില്ലകളായി വിഭജിച്ചു.

ഭിന്ന ഭാഷകളുടെയും, സംസ്കാരങ്ങളുടേയും സംഗമഭൂമിയാണു് കാനറ. മംഗലാപുരം ആണു് ഇവിടുത്തെ പ്രധാനപട്ടണം. മഴ നന്നായി ലഭിക്കുന്ന ഔരു പ്രദേശമാണു് കാനറ.


</doc>
<doc id="160318" url="https://ml.wikipedia.org/wiki?curid=160318" title="കത്തുപാട്ട്">
കത്തുപാട്ട്

മാപ്പിളപ്പാട്ടിൽ ഒരിനമാണ് കത്തു പാട്ട്. മാപ്പിളപ്പാട്ടിന് ജനഹൃദയങ്ങളിൽ സ്വാധീനം നേടിക്കൊടുക്കുന്നതിൽ കത്തു പാട്ടുകൾക്ക് സുപ്രധാനമായ പങ്കാണുണ്ടായിരുന്നത്. നിത്യജീവിത സ്പർശിയായ അനുഭവവും കത്തു പാട്ടു കൾക്കുണ്ട്. പുലിക്കോട്ടിൽ ഹൈദർ, മഹാകവി മോയിൻ കുട്ടി വൈദ്യർ, ചാക്കീരി മൊയ്തീൻ കുട്ടി, നെച്ചിമണ്ണിൽ കുഞ്ഞിക്കമ്മു മാസ്റ്റർ, ഒറ്റയിൽ ഹസ്സൻ കുട്ടി ഹാജി, ലാ ഹാജി, കമ്മുട്ടി മരിക്കാർ,കുഞ്ഞിസീതി കോയ തങ്ങൾ, ചിന്ന അവറാൻ, തോട്ടപ്പാളി കുഞ്ഞലവി മാസ്റ്റർ, മമ്പാട് ഉണ്ണിപ്പ, പി.ടി ബീരാൻകുട്ടി മൗലവി, എസ്.എ ജമീൽ മുതലായവരെല്ലാം കത്ത് പാട്ട് രംഗത്ത് പ്രശസ്തരായവരാണ്. പുലിക്കോട്ടിൽ ഹൈദർ മമ്പാട് അധികാരിക്കയച്ച കത്ത്, കോയക്കുട്ടി ഹാജിക്കയച്ച കത്ത്, അയമുമൊല്ലാക്കക്കയച്ച മറുപടി, ലാ ഹാജിക്കയച്ച മറുപടി, പി.ടി ബീരാൻ കുട്ടി മൗലവിക്കയച്ച കത്ത് പാട്ട്, ബീടരുടെ കത്ത്, തോട്ടാപ്പാളിക്കയച്ച കത്തുകൾ, കുഞ്ഞിപ്പൂവിക്കയച്ച കത്ത്, കുഞ്ഞിമോൾക്കയച്ച കത്ത് എന്നിവ പ്രസിദ്ധ രചനകളാണ്. കത്ത് പാട്ടിൽ പ്രേമവും അനുഭവങ്ങളും യാത്രവിവരണവും സാമൂഹിക-മത വിഷയങ്ങളുമെല്ലാം ഉണ്ടായിരുന്നു. മലയാളത്തിൽ പ്രസിദ്ധമായ എത്രയും ബഹുമാനപ്പെട്ട എന്റെ പ്രിയ ഭർത്താവ് വായിക്കുവാൻ സ്വന്തം ഭാര്യ എന്ന കത്ത് പാട്ട് എസ്. എ ജമീലിന്റെ സംഭാവനയാണ്.
സയ്യിദ് അബ്ദുൽജമീൽ എന്ന എസ്.എ. ജമീൽന്റെ കത്തുപാട്ട് വളരെ പ്രസിദ്ധമാണ് .കിഴക്കൻ ഏറനാട്ടിലെ മാപ്പിളപെണ്ണ് ഗൾഫിലുള്ള ഭർത്താവിനയക്കുന്ന കത്തുപോലെ എഴുതിയ ഗാനമായിരുന്നു അത്. പിന്നീട് വടക്കേ മലബാറിലെയും ഗൾഫ് പ്രവാസികളുടെയും ഇടയിൽ പ്രചുരപ്രചാരം സിദ്ധിച്ച ഗാനമായി മാറി ഇത്. 
1977 കളിലാണ്‌ ജമീലിന്റെ പ്രശസ്തമായ കത്തുപാട്ട് പിറക്കുന്നത്. വ്യവസായിയും നാട്ടുകാരനും ഇപ്പോൾ എം.പിയുമായ പി. വി. അബ്ദുൾ വഹാബിനൊപ്പം അബുദാബിയിലേക്ക് ഗാനമേള അവതരിപ്പിക്കാൻ പോയപ്പോൾ രചിച്ച ഗാനമാണ് ഇത്. 
അതിലെ ഏതാനും വരികൾ ഇങ്ങനെയാണ്‌.

ഈ കത്തുപാട്ടിനുള്ള മറുപടി എഴുതിയതും ജമീൽ തന്നെ. അതും പ്രശസ്തമാണ്‌. അതിലെ രണ്ടുവരി ഇങ്ങനെ
എസ്.എ. ജമീൽ


</doc>
<doc id="160336" url="https://ml.wikipedia.org/wiki?curid=160336" title="എൽ ഹോസ്പിറ്റൽ നിയമം">
എൽ ഹോസ്പിറ്റൽ നിയമം

കലനത്തിൽ, നിശ്ചയിക്കപ്പെടാത്ത തരത്തിലുള്ള പരിധിയിലുള്ള സമവാക്യങ്ങളുടെ അവകലനം കാണാൻ ഉപയോഗിക്കുന്ന നിയമമാണ് എൽ ഹോസ്പിറ്റൽ നിയമം (L'Hôpital's rule) അഥവ ബെർണോളിയൻ നിയമം(Bernoulli's rule)

ലഘുവായ രീതിയിൽ formula_1, formula_2 എന്നിവയിലുള്ള സമവാക്യമായി എൽ ഹോസ്പിറ്റൽ നിയമത്തെ അവതരിപ്പിച്ചാൽ

If   formula_3 
or formula_4   and   formula_5   exists,

then   formula_6

or

And suppose that

Then


</doc>
<doc id="160347" url="https://ml.wikipedia.org/wiki?curid=160347" title="ഫ്രെഡ്ഡി മെർക്കുറി">
ഫ്രെഡ്ഡി മെർക്കുറി

ഒരു ബ്രിട്ടീഷ് സംഗീതജ്ഞനും, ഗായകനും, ഗാന രചയിതാവുമായിരുന്നു ഫ്രെഡി മെർക്കുറി (ജനനം ഫാറൂഖ് ബുൾസാര (Gujarati: ફારોખ બલ્સારા‌), 5 സെപ്റ്റംബർ 1946 – 24 നവംബർ1991) . ക്യൂൻ എന്ന റോക്ക് ഗായകസംഘത്തിലെ പ്രധാന ഗായകനായിരുന്ന ഫ്രെഡി എക്കാലത്തെയും മികച്ച ഗായകരിൽ ഒരാളായിട്ടാണ് അറിയപെടുന്നത്. 

ഇന്നത്തെ ടാൻസാനിയയിൽ പെടുന്ന കിഴക്കേ ആഫ്രിക്കയിലെ സാൽസിബറിലാണു് ഫ്രെഡി മെർക്കുറി ജനിച്ചതു്. കൌമാരപ്രായം വരെ ജീവിച്ചതു് ഇന്ത്യയിലാണു്. ബ്രിട്ടനിലെ ഏഷ്യൻ വംശജനായ ആദ്യത്തെ റോൿ സംഗീതജ്ഞനായും അദ്ദേഹം അറിയപ്പെടുന്നു.

ക്യൂനിലെ അംഗം എന്ന നിലയിൽ ഫ്രഡി 2001 ഫെയിം റോക്ക് ആൻഡ് റോൾ ഹോൾ ഓഫ് ഫെയിം, സോങ്ങ് റൈറ്റേഴ്സ് ഹാൾ ഓഫ് ഫെയിം , യുകെ മ്യൂസിക് ഹാൾ ഓഫ് ഫെയിം എന്നിവയിൽ ചേർക്കപ്പെട്ടിട്ടുണ്ട്, അതുപോലെ 2002-ൽ ഹോളിവുഡ് വോക് ഓഫ് ഫെയിം ൽ നക്ഷത്ര ലഭിച്ചിട്ടുണ്ട്. 2002-ൽ ബി.ബി.സി യുടെ നടത്തിയ 100 മഹാൻമാരായ ബ്രിട്ടീഷുകാർക്കുള്ള സർവ്വേയിൽ 58 മത് ഫ്രഡി ആയിരുന്നു. 

2013 ൽ കേരളത്തിൽ കണ്ടുപിടിച്ച മെർക്കുറി എന്ന ജനുസ്സിൽ പെട്ട തവളയ്ക്ക് ആ നാമം ലഭിച്ചത് ഫ്രെഡി മെർക്കുറി യോടുള്ള ആദരമായിട്ടായിരുന്നു.


</doc>
<doc id="160350" url="https://ml.wikipedia.org/wiki?curid=160350" title="നീലക്കാള">
നീലക്കാള

ഇന്ത്യയിലെ ഏറ്റവും വലിയ ആന്റിലോപ്പാണ് നീലക്കാള. കാഴ്ച്ചയിൽ കാളയെ പോലെ തോന്നിക്കുന്ന നീലക്കാള മാൻ വർഗ്ഗത്തിൽ പെട്ട ഒരു മൃഗമാണ്. ഇവയ്ക്ക് കാളയെക്കാൾ കുതിരയോടാണ് സാദൃശ്യം.

മങ്ങിയ ചാരനിറം കലർന്ന നീലയാണ് ഇതിന്റെ നിറം. പെൺ മൃഗങ്ങൾക്ക് ചെമ്പ്‌ നിറം. അഞ്ചടിയോളം ഉയരവും 240 കിലോയോളം ഭാരവും ഇവയ്ക്കുണ്ട്. തോൾ വരെയുള്ള പൊക്കം ഏകദേശം 130  - 150 സെ. മീറ്ററോളം വരും. പൂർണ വളർച്ച എത്തിയവയുടെ പൊക്കം ഒരു കുതിരയുടെ അത്രയും വരും. എന്നാൽ മുതുക് പിന്നിലേക്ക് താഴ്ന്ന് ഒന്ന് ചരിഞ്ഞതാണ്. പ്രായപൂർത്തിയായ ആണിന് പ്രത്യേക നീല നിറമാണ്. പെണ്ണിനും കിടാവിനും മണലിന്റെ തവിട്ടു നിറമായിരിക്കും.

വരണ്ട, ഇലപൊഴിയുന്ന സാവന്നകൾ, തുറസ്സായ കുറ്റിക്കാടുകൾ,കൃഷിഷ്ടാലങ്ങൾ എന്നിവിടങ്ങളാണ് ഇവയുടെ ആവാസ കേന്ദ്രങ്ങൾ. ഇന്ത്യ, പാകിസ്താൻ, ദക്ഷിണ നേപാൾ എന്നിവിടങ്ങളിൽ ഇവയെ കാണപ്പെടുന്നു. ഹിമാലയത്തിന് തെക്ക് കർണാടകം വരെ ഇന്ത്യയിൽ എല്ലായിടവും (മരുഭൂമി, പശ്ചിമ ബംഗാൾ, വടക്കുകിഴക്കൻ പ്രദേശം എന്നിവിടങ്ങൾ ഒഴിച്ച്).

ഇവ കാർഷിക വിളകൾ കൂട്ടത്തോടെ തിന്നു നശിപ്പിക്കാറുണ്ട്. എങ്കിലും പശുവിനോട് സദ്രിശ്യം ഉള്ളതിനാൽ ഉത്തരേന്ത്യൻ ഗ്രാമവാസികൾ ഇതിനെ ഉപദ്രവിക്കാറില്ല. സാധാരണയായി ശബ്ദമുണ്ടാക്കാത്ത ഇവ ഭയപ്പെടുമ്പോൾ ഉറക്കെ മുരളുന്നു. നാട്ടിലിറങ്ങി കൃഷിയിടങ്ങൾ നശിപ്പിക്കുന്ന പ്രധാന വന്യജീവികളിൽ ഒന്നാണിത്. ഒരു സ്ഥലത്തു തന്നെ കാഷ്ഠിക്കുന്ന സ്വഭാവമുള്ളവയാണിവ. പരന്ന രൂപത്തിലുള്ള കാഷ്ഠം അങ്ങനെ കുന്നുകൂടിയിരിക്കും. ഇണചേരൽ കാലത്ത് പാമ്പ് പാതി വിടർത്തുന്നതു പോലെ വാൽ ഉയർത്തി പിടിച്ചുകൊണ്ട് ആൺ പെണ്ണിനെ അനുഗമിക്കുന്നു കാണാം. 

വംശനാശ ഭീഷണി ഇവയ്ക്ക് കുറവാണ്. എങ്കിലും, വേട്ട, കന്നുകാലികൾ അമിതമായി മേച്ചിൽപ്പുറങ്ങൾ കയ്യടക്കുന്നത് തുടങ്ങിയ പ്രവർത്തികൾ ഇവയുടെ നിലനിൽപ്പിനു ഭീഷണി ഉയർത്തുന്നുണ്ട്‌.


</doc>
<doc id="160356" url="https://ml.wikipedia.org/wiki?curid=160356" title="ക്ലിയോം">
ക്ലിയോം

ക്ലിയോമേസീ സസ്യകുടുംബത്തിലെ ഒരു ജനുസാണ് ക്ലിയോം (Cleome). മുമ്പ് Capparaceae എന്ന കുടുംബത്തിലാണ് പെടുത്തിയിരുന്ന ഈ ജനുസിനെ പിന്നീടു നടന്ന ഡി.എൻ.എ പരിശോധനകളിൽ Cleomaceae കുടുംബത്തിലേക്കു മാറ്റുകയായിരുന്നു. 

അഷ്ടാംഗഹൃദയം സൂത്രസ്ഥാനം; വി എം കുട്ടികൃഷ്ണ മേനോൻ; സാംസ്കാരിക പ്രസിദ്ധീകരണ വകുപ്പ്; കേരള സർക്കാർ; ISBN 81-86365-06-0


</doc>
<doc id="160357" url="https://ml.wikipedia.org/wiki?curid=160357" title="ക്ലാര സെത്കിൻ">
ക്ലാര സെത്കിൻ

ക്ലാര സെത്കിൻ (1857 ജൂലൈ 5 - 1933 ജൂൺ 20) വിപുലമായ സ്വാധീനശക്തിയുണ്ടായിരുന്ന ജർമ്മൻ സോഷ്യലിസ്റ്റ് നേതാവും സ്ത്രീവിമോചനപ്പോരാളിയുമായിരുന്നു. 1910 -ൽ ആദ്യ സാർവ്വദേശീയ വനിതാദിനം സംഘടിപ്പിക്കുന്നത് ക്ലാരസെത്കിന്റെ നേതൃത്വത്തിലായിരുന്നു. റോസാ ലക്സംബർഗ്ഗിന്റെ ദീർഘകാല സഹായിയായി സ്പാർട്ടാസിസ്റ്റ് പ്രസ്ഥാനവും ജർമ്മൻ കമ്മ്യൂണിസ്റ്റ് പാർട്ടിയും സംഘടിപ്പിക്കുന്നതിൽ മുഖ്യപങ്കുവഹിച്ചു.

ജർമ്മനിലെ സാക്സോണിയിലുള്ള വീഡേരോ (Wiederau)എന്ന കാർഷിക ഗ്രാമത്തിൽ, പ്രൊട്ടസ്റ്റന്റ് സഭാ പ്രവർത്തകനും സ്കൂൾ അധ്യാപകനുമായിരുന്ന ഗോഡ്ഫ്രൈഡ് എൽസനറിന്റെയും സമ്പന്നയായിരുന്ന ജോസഫൈൻ വിറ്റാലേ എൽസനേറിന്റേയും മകളായിട്ടാണ് ക്ലാര എൽസനേർ ജനിച്ചത്. അദ്ധ്യാപികയാവാൻ വേണ്ടി പഠിച്ച ക്ലാര പിന്നീട് ജർമ്മൻ വനിതാ പ്രസ്ഥാനവുമായും തൊഴിലാളി പ്രസ്ഥാനവുമായും അടുക്കുന്നതുവഴിയാണ് സോഷ്യലിസ്റ്റ് നേതാവായി ഉയർന്നത്. തന്റെ കാമുകനും ആദ്യകാല ജീവിത സഖാവുമായിരുന്ന റഷ്യൻ വിപ്ലവകാരി "ഒസിപ്പ് സെത്കിന്റെ" പേര് സ്വീകരിച്ചതിലൂടെയാണ് ക്ലാര എൽസനേർ ക്ലാര സെത്കിൻ ആയി മാറുന്നത്.

ജർമ്മൻ സോഷ്യൽ ഡെമോക്രാറ്റിക് പാർട്ടിയുടെ വനിതാ പത്രമായ ഇക്വാലിറ്റി (Die Gleichheit) യുടെ പത്രാധിപയായി അദ്ദേഹം സേവനമനുഷ്ഠിച്ചു. സ്ത്രീകളുടെ വോട്ടവകാശം, തുല്യതയ്ക്കുള്ള അവകാശം തുടങ്ങിയവയ്കായി സാർവ്വദേശീയ തലത്തിലുള്ള ഇടപെടലുകൾക്ക് നേതൃത്വം നൽകി. ലെനിന്റെ "സ്ത്രീ പ്രശ്നം" സംബന്ധിച്ച നിലപാടുകൾ രൂപപ്പെടുത്തുന്നതിൽ സജീവമായി ഇടപെട്ടു. ജർമ്മനിയിലെ പാർലമെന്റായ റെയ്ഷ്റ്റാഗിൽ ജർമ്മൻ കമ്മ്യൂണിസ്റ്റ് പാർട്ടിയെ പ്രതിനിധീകരിച്ചു. ഹിറ്റ്ലർ പാർട്ടിയെ നിരോധിച്ചതിനെ തുടർന്ന് സോവിയറ്റ് യൂണിയനിലേക്ക് പലായനം ചെയ്യുകയും 76 -ാമത്തെ വയസ്സിൽ അവിടെവെച്ച് അന്തരിക്കുകയും ചെയ്തു.


</doc>
<doc id="160365" url="https://ml.wikipedia.org/wiki?curid=160365" title="ആനപ്പക്ഷി">
ആനപ്പക്ഷി

ഭൂമിയിലുണ്ടായിരുന്ന ഏറ്റവും വലിയ പക്ഷിയാണ് ആനപ്പക്ഷി (Elephant_bird). ആഫ്രിക്കയ്ക്കടുത്തുള്ള മഡഗാസ്ക്കർ ദ്വീപുകളിലാണ് ഇവ ജീവിച്ചിരുന്നത്. പറക്കാനാകാത്ത പക്ഷിയായിരുന്നു ഇത്. പത്തടിയോളം ഉയരവും അഞ്ഞൂറ് കിലോഗ്രാമിലധികം തൂക്കവും ഇവയ്ക്ക് ഉണ്ടായിരുന്നു. 1700 ശേഷം ഇവയെ കണ്ടിട്ടില്ല. മനുഷൃന്റെ ഇടപെടൽ മൂലം ഇവയ്ക്ക് വംശനാശം സംഭവിച്ചു എന്നു കരുതുന്നു.

ഇതിന്റെ മുട്ട കോഴിമുട്ടയേക്കാൾ 160 മടങ്ങ് വലിപ്പമുള്ളതാണ്.

ഭൂമിയിൽ ജീവിച്ചിരുന്നവയിൽ ഏറ്റവും ഉയരം കൂടിയ പക്ഷി ഭീമൻ മോവയാണ് (Giant Moa) 3.7 മീറ്റർ വരെ ഉയരം 
ഉണ്ടായിരുന്ന ഇതിനു , ആനപ്പക്ഷിയുടെ പകുതി ഭാരം മാത്രമേ ഉണ്ടായിരുന്നുള്ളൂ. 


</doc>
<doc id="160367" url="https://ml.wikipedia.org/wiki?curid=160367" title="ഓപാബിനിയ">
ഓപാബിനിയ

കാംബ്രിയൻ കാലത്ത് ജീവിച്ചിരുന്ന ഒരു കടൽ ജിവിയാന്നു ഓപാബിനിയ. ഇരുപതിൽ താഴെ പുർണ്ണ ഫോസ്സിൽ മാത്രമാണ് ഇപ്പോൾ കിട്ടിയിട്ടുള്ളത്. ഇവയ്ക്ക് അഞ്ചു കണ്ണുകൾ ഉണ്ടായിരുന്നു. ഇവ ആർത്രോപോഡകളുടെ പൂർവ്വികരാണ് എന്ന് പറയപ്പെടുന്നു. കടലിന്റെ അടിത്തട്ടിൽ ആയിരിക്കണം ഇവ ജീവിച്ചിരുന്നത് എന്ന് കരുതുന്നു. 

വളരെ വിചിത്രമായ ശരീരഘടനയായിരുന്നു ഇവയ്ക്ക്. തല മുതൽ വാൽ വരെ ഏകദേശം 4 - 7 സെ.മീ. ആണ് ഇവയുടെ നീളം. ചിത്രശലഭങ്ങളിലും മറ്റും കാണുന്ന തരം കുഴൽ പോലെയുള്ള വായ് ആയിരുന്നു ഇവയ്ക്ക്, ഇവയുടെ ശരീരത്തിന്റെ മുന്നിൽ ഒന്ന് നീളം ഈ കുഴലിനുണ്ടായിരുന്നു. ഈ കുഴൽ പിടിക്കുന്ന ഭക്ഷണം കഴിക്കാൻ തലക്ക് അടിയിൽ പുറകിലേക്ക് വായ സ്ഥിതിചെയ്യുന്നു.



</doc>
<doc id="160368" url="https://ml.wikipedia.org/wiki?curid=160368" title="ഭീമൻ മോവ">
ഭീമൻ മോവ

ഭൂമിയിൽ ജീവിച്ചിരുന്നവയിൽ ഏറ്റവും ഉയരം കൂടിയ പക്ഷി ഭീമൻ മോവയാണ് (Giant Moa) 3.7 മീറ്റർ വരെ ഉയരം 
ഉണ്ടായിരുന്ന ഇതിനു , ആനപ്പക്ഷിയുടെ പകുതി ഭാരം മാത്രമേ ഉണ്ടായിരുന്നുള്ളൂ. 

ദിനോർനിസ് മാക്സിമസ് എന്ന ഇനമാണ് മോവ വർഗ്ഗത്തിലെ ഏറ്റവും ശ്രദ്ധിയ്ക്കപ്പെട്ട സ്പീഷ്യസ്. 1850 നു ശേഷം ഈ വർഗ്ഗത്തിൽ പെട്ട പക്ഷികളെ കണ്ടിട്ടില്ല. ഇവ ഒരു കാലത്ത് ന്യൂസിലാൻഡ് ൽ ജീവിച്ചിരുന്നവ ആയിരുന്നു. 1865 ൽ മോവ വർഗ്ഗത്തിൽ പെട്ട പക്ഷിയുടെ മുട്ട മയോറി എന്ന ഗോത്രവർഗ്ഗക്കാരുടെ ശവക്കല്ലറയിൽ നിന്ന് കണ്ടെടുത്തിട്ടുണ്ട്. 


</doc>
<doc id="160372" url="https://ml.wikipedia.org/wiki?curid=160372" title="ലോബോപോഡ്">
ലോബോപോഡ്

വളരെ കുറച്ചു മാത്രം വിവരങ്ങൾ കിട്ടിയിട്ടുള്ള ഒരു പുരാതന ജീവി വർഗം ആണ് ലോബോപോഡുകൾ . ഇവ ആർത്രോപോഡ വിഭാഗം ആയിരിക്കും എന്ന് കരുതുന്നു. ഇവയുടെ ഫോസ്സിൽ കിട്ടിയിട്ടുള്ളത് തുടക്ക കാംബ്രിയാൻ കാലത്ത് നിന്നും ആണ്. 


</doc>
<doc id="160373" url="https://ml.wikipedia.org/wiki?curid=160373" title="ഗ്രേറ്റ് ഓക്ക്">
ഗ്രേറ്റ് ഓക്ക്

പെൻഗ്വിനുകളാണെന്ന് ആദ്യകാലത്ത് തെറ്റിദ്ധരിക്കപ്പെട്ടിരുന്ന ഒരു പക്ഷിയാണ് ഗ്രേറ്റ് ഓക്ക്. രണ്ടടിയോളം ഉയരമുള്ള ഇവയുടെ പുറംഭാഗം കറുപ്പാണ്. നെഞ്ചിനും വയറിനും വെളുപ്പുനിറമാണ്. വലയ്ക്ക് തവിട്ടുനിറമാണ്. 15 ആം നൂറ്റാണ്ടോടെ വടക്കേ അറ്റ്ലാന്റിക്കിൽ എത്തിച്ചേർന്ന നാവികരും മീൻപിടുത്തക്കാരും ഇവയെ വ്യാപകമായി കൊന്നൊടുക്കി. 1844 ശേഷം ഇവയെ ആരും കണ്ടിട്ടില്ല. ഇപ്പോൾ ഇവയുടെ അവശിഷ്ടങ്ങൾ മ്യൂസിയങ്ങളിൽ സൂക്ഷിച്ച് വച്ചിട്ടുണ്ട്. 


</doc>
<doc id="160376" url="https://ml.wikipedia.org/wiki?curid=160376" title="ദിനോകാരിഡിഡാ">
ദിനോകാരിഡിഡാ

തുടക്ക കാംബ്രിയാൻ കാലത്ത് ജീവിച്ചിരുന്ന ഇപ്പോൾ മൺ മറഞ്ഞതുമായ ഒരു പുരാതന ജീവി വർഗം ആണ് ദിനോകാരിഡിഡാ. ഇവ കടൽ ജീവികൾ ആയിരുന്നു . കണവ സഞ്ചരിക്കുന്ന അതെ മാതൃകയിൽ ആയിരിക്കണം വെള്ളത്തിൽ ചലിച്ചിരുന്നത് എന്ന് ഇവയുടെ ശരീരത്തിന്റെ ഫോസിൽ പഠനത്തിൽ നിന്നും കണ്ടെത്തുകയുണ്ടായി. 


</doc>
<doc id="160377" url="https://ml.wikipedia.org/wiki?curid=160377" title="അന്യായത്തടങ്കൽ">
അന്യായത്തടങ്കൽ

ഒരാളെ ഒരു നിശ്ചിതപരിധിക്കുള്ളിൽനിന്ന് പുറത്തുപോകാൻ അനുവദിക്കാതെ അന്യായമായി തടസ്സപ്പെടുത്തുന്ന കുറ്റകൃത്യമാണ് അന്യായത്തടങ്കൽ. ഇന്ത്യൻ ശിക്ഷാനിയമത്തിൽ മനുഷ്യശരീരത്തെ സംബന്ധിച്ചുള്ള കുറ്റങ്ങൾ പ്രതിപാദിക്കുന്ന കൂട്ടത്തിൽ അന്യായമായ തടഞ്ഞുവയ്ക്കലിനെ സംബന്ധിച്ച് 339 മുതൽ 348 വരെയുള്ള വകുപ്പുകളിൽ വ്യവസ്ഥപ്പെടുത്തിയിരിക്കുന്നു. ഭരണഘടനയിലെ 19-ആം അനുച്ഛേദത്തിൽ എണ്ണിപ്പറഞ്ഞിരിക്കുന്ന പൌരസ്വാതന്ത്ര്യങ്ങളിലൊന്ന് ഇന്ത്യയിലെവിടെയും ഏതൊരാൾക്കും സ്വച്ഛന്ദമായി സഞ്ചരിക്കുവാനുള്ള അവകാശമാണ്. ആ അവകാശം അംഗീകരിക്കുന്നതിനു മുൻപുതന്നെ ഏതെങ്കിലും ആളുടെ സഞ്ചാരസ്വാതന്ത്ര്യത്തെ ചില രീതിയിൽ തടയുന്നതിനെ സംബന്ധിച്ചുണ്ടാക്കിയിരിക്കുന്ന വ്യവസ്ഥകൾ ഇന്നത്തെ ഭരണഘടനയിലെ മൌലികാവകാശങ്ങളുടെ പശ്ചാത്തലത്തിൽ കൂടുതൽ പ്രാധാന്യമുള്ളതായിത്തീർന്നിരിക്കുന്നു.

ഒരാൾ തനിക്കു പോകുവാൻ അവകാശമുള്ള ഏതെങ്കിലും ദിക്കിലേക്കു പോകുന്നതിനെ മറ്റൊരാൾ തടയുന്നുവെങ്കിൽ, അന്യായമായി തടസ്സപ്പെടുത്തുക എന്ന കുറ്റം ചെയ്തതിന് അയാൾ ശിക്ഷാർഹനായിത്തീരും. എന്നാൽ ഒരാളെ, ഒരു നിശ്ചിതമായ പരിധിക്കുള്ളിൽനിന്ന് പുറത്തുപോകുന്നത് തടയത്തക്ക രീതിയിൽ അന്യായമായി തടസ്സപ്പെടുത്തിയാൽ ആ കൃത്യം "അന്യായത്തടങ്കൽ" എന്ന കുറ്റമായിത്തീരും. ഒരാളെ ഒരു മുറിയിൽ പൂട്ടിയിടുക, എവിടെയെങ്കിലും ബന്ധിച്ചിടുക, ഒരു പരിധിക്കുള്ളിൽനിന്നും പുറത്തിറങ്ങിയാൽ ദേഹോപദ്രവം ഏല്പിക്കുമെന്നു പറഞ്ഞ് ഭീഷണിപ്പെടുത്തി നിർത്തുക ഇവയൊക്കെ അന്യായത്തടങ്കലിൽപ്പെട്ടതാണ്.

അന്യായത്തടങ്കലിന് ശിക്ഷ ഒരു വർഷം വരെ കഠിന തടവോ വെറും തടവോ അല്ലെങ്കിൽ ആയിരം രൂപ പിഴയോ അല്ലെങ്കിൽ ഇവ രണ്ടും കൂടിയോ ആണ്. എന്നാൽ അന്യായത്തടങ്കൽ മൂന്നോ അതിലധികമോ ദിവസമാണെങ്കിൽ രണ്ടു വർഷം വരെ തടവുശിക്ഷയും പത്തോ അതിലധികമോ ദിവസമാണങ്കിൽ തടവുശിക്ഷ മൂന്ന് വർഷം വരെയും ആകാം. അന്യായത്തടങ്കലിൽ നിന്നും മോചിപ്പിക്കുന്നതിന് റിട്ട് പുറപ്പെടുവിക്കപ്പെട്ടിട്ടുള്ള വ്യക്തിയെയാണ് തടങ്കലിൽ വച്ചതെങ്കിൽ സാധാരണ ശിക്ഷയ്ക്കു പുറമെ രണ്ട് വർഷം വരെ കഠിന തടവോ സാധാരണ തടവോ നൽകാവുന്നതാണ്. ഹേബിയസ് കോർപ്പസിനുവേണ്ടി ഭരണഘടനയിലെ 32-ആം അനുച്ഛേദമോ 226-ആം അനുച്ഛേദമോ പ്രകാരം ഹർജികൊടുക്കുന്നതിനു വ്യവസ്ഥയുണ്ടാക്കുന്നതിനു മുൻപു തന്നെ ക്രിമിനൽനടപടിക്രമത്തിലെ 491-ആം വകുപ്പനുസരിച്ച് ഹൈക്കോടതികൾക്ക് ഹേബിയസ് കോർപ്പസ് റിട്ടുകൾ പുറപ്പെടുവിക്കുവാനുള്ള അധികാരം നൽകിയിരുന്നു. ഏതെങ്കിലും ആളെ തടഞ്ഞുവയ്ക്കുന്നത്, അയാളിൽ താത്പര്യമുള്ള ആരെങ്കിലുമോ ഏതെങ്കിലും പൊതു ഉദ്യോഗസ്ഥനോ അറിയരുതെന്നുദ്ദേശിച്ചോ അല്ലെങ്കിൽ തടഞ്ഞു വയ്ക്കുന്ന സ്ഥലം മേല്പറഞ്ഞവരാരും അറിയരുതെന്നുദ്ദേശിച്ചോ ആണെങ്കിൽ അതിനുള്ള സാധാരണ ശിക്ഷയ്ക്കു പുറമേ രണ്ടു വർഷത്തോളം രണ്ടുതരത്തിലേതെങ്കിലും ഒന്നിൽപെട്ട തടവുശിക്ഷകൂടി നല്കാവുന്നതാണ്. അതുപോലെ ഏതെങ്കിലും ആളിൽനിന്നോ അയാളിൽ താത്പര്യമുള്ള ഏതെങ്കിലും ആളിൽ നിന്നോ ഏതെങ്കിലും വസ്തുവോ, മൂല്യമുള്ള ഈടോ ഭയപ്പെടുത്തി അപഹരിക്കുന്നതിനോ, അല്ലെങ്കിൽ തടഞ്ഞുവയ്ക്കപ്പെട്ട ആളെയോ, അയാളിൽ താത്പര്യമുള്ള ഏതെങ്കിലും ആളെയോ നിയമവിരുദ്ധമായി എന്തെങ്കിലും ചെയ്യുകയോ, ഏതെങ്കിലും കുറ്റം ചെയ്യുന്നത് സുകരമാക്കുന്ന എന്തെങ്കിലും വിവരം നൽകുവാൻ നിർബന്ധിക്കുന്നതിനുവേണ്ടി തടഞ്ഞുവയ്ക്കുകയോ ചെയ്താൽ മൂന്നു വർഷം വരെ തടവും നൽകാവുന്നതാണ്. കൂടാതെ, ഒരാൾ ഏതെങ്കിലും ആളിൽനിന്നോ ഏതെങ്കിലും കുറ്റസമ്മതമോ അല്ലെങ്കിൽ ഒരു കുറ്റമോ നടപടിദൂഷ്യമോ കണ്ടുപിടിക്കാൻ വഴി നൽകുന്ന ഏതെങ്കിലും വിവരമോ ഭയപ്പെടുത്തി വാങ്ങുന്നതിനുവേണ്ടിയോ, അല്ലെങ്കിൽ ഏതെങ്കിലും വസ്തുവോ മൂല്യമുള്ള ഈടോ തിരികെക്കൊടുക്കുകയോ, കൊടുപ്പിക്കുകയോ ഏതെങ്കിലും അവകാശവാദമോ ഡിമാൻഡോ സംബന്ധിച്ച ബാദ്ധ്യത തീർക്കുകയോ അല്ലെങ്കിൽ ഏതെങ്കിലും വസ്തുവോ മൂല്യമുള്ള ഈടോ തിരികെക്കൊടുക്കുവാൻ വഴി നൽകുന്ന വിവരം നൽകുകയോ ചെയ്യുവാൻ വേണ്ടിയോ തടഞ്ഞുവയ്ക്കുന്നുവെങ്കിൽ മൂന്നു വർഷത്തോളമാകാവുന്ന കഠിനതടവോ വെറും തടവോ നൽകി ശിക്ഷിക്കാവുന്നതാണ്. അയാൾ പിഴയ്ക്കുകൂടി വിധേയനാകുന്നതാണ്.



</doc>
<doc id="160379" url="https://ml.wikipedia.org/wiki?curid=160379" title="സ്റ്റെല്ലറുടെ ജാലപാദിപക്ഷി">
സ്റ്റെല്ലറുടെ ജാലപാദിപക്ഷി

പറക്കാൻ കഴിവില്ലാത്ത ഒരു പക്ഷിയാണിത്. ജോർജ്ജ് സ്റ്റെല്ലർ എന്ന ശാസ്ത്രജ്ഞനാണ് ഈ സ്പീഷ്യസ്സിനെ ആദ്യമായി തിരിച്ചറിഞ്ഞത്. അതിനാൽ ഇവ സ്റ്റെല്ലറുടെ_ജാലപാദിപക്ഷി എന്ന പേരിൽ അറിയപ്പെടുന്നു. ഏഷ്യക്കും വടക്കേ അമേരിയ്ക്കയ്ക്കും ഇടയിലുള്ള ബെറീങ്ങ് ദ്വീപുകളിലെ കാടുകളിലാണ് ഇവ ജീവിച്ചിരുന്നത്. ഈ ദ്വീപുകളിലേയ്ക്ക് മനുഷ്യൻ വ്യാപകമായി കുടിയേറിയതോടെയാണ് ജാലപാദപ്പക്ഷികൾക്ക് വംശനാശം സംഭവിച്ചത്. 1850 നു ശേഷം ഇവയിൽ ഒന്നിനേനും കണ്ടെത്തിയിട്ടില്ല. ഈ വർഗ്ഗത്തിൽപ്പെട്ട ആറു പക്ഷികളുടെ ശരീരം ലോകത്തിന്റെ പല ഭാഗങ്ങളിലായി മ്യൂസിയങ്ങളിൽ സൂക്ഷിച്ചിട്ടുണ്ട്. 


</doc>
<doc id="160384" url="https://ml.wikipedia.org/wiki?curid=160384" title="പോക്കുവെയിൽ">
പോക്കുവെയിൽ

ജി. അരവിന്ദൻ തിരക്കഥയും സംവിധാനവും നിർവഹിച്ച് 1981-ൽ പുറത്തിറങ്ങിയ മലയാളചലച്ചിത്രമാണ് പോക്കുവെയിൽ (Twilight). ചിത്രത്തിന്റെ സംഗീതസംവിധാനം നിർവഹിച്ചിരിക്കുന്നത് ഹരിപ്രസാദ് ചൗരസ്യയാണ്. ബാലചന്ദ്രൻ ചുള്ളിക്കാട്, സതീഷ്, അൻസാർ, കൽപന എന്നിവർ മുഖ്യ കഥാപാത്രങ്ങലെ അവതരിപ്പിച്ചിരിക്കുന്നു. ചിത്രം മികച്ച സംവിധാനത്തിള്ള ആ വർഷത്തെ സംസ്ഥാന ചലച്ചിത്ര പുരസ്ക്കാരത്തിന് അർഹമായി.






</doc>
<doc id="160386" url="https://ml.wikipedia.org/wiki?curid=160386" title="അൺവിൻഡ്യ">
അൺവിൻഡ്യ

ടെറാസോറസ് വിഭാഗത്തിൽ പെട്ട ഒരു പറക്കുന്ന ഉരഗം ആണ് അൺവിൻഡ്യ. ഇവയുടെ ഫോസ്സിൽ കണ്ടുകിട്ടിയിട്ടുള്ളത് ബ്രസീലിൽ നിന്നുമാണ്. ഇവ ജീവിച്ചിരുന്നത് അന്ത്യ കൃറ്റേഷ്യസ്‌ കാലത്താണ്.


</doc>
<doc id="160390" url="https://ml.wikipedia.org/wiki?curid=160390" title="ജനമൈത്രി പോലീസ്">
ജനമൈത്രി പോലീസ്

പോലീസിന്റെ കൃത്യനിർവ്വഹണത്തിൽ സാധാരണ ജനങ്ങളെ പങ്കെടുപ്പിക്കാൻ ഉദ്ദേശിച്ചുകൊണ്ടുള്ള ഒരു പദ്ധതിയാണ് ജനമൈത്രി പോലീസ്. 2006-ലാണ് കേരളസർക്കാർ ഈ പദ്ധതി തുടങ്ങിവച്ചത്. സാധാരണ ജനങ്ങളെ പങ്കെടുപ്പിക്കുക വഴി പോലീസിനു കൂടുതൽ അംഗസഹായം ലഭിക്കുമെന്നും സാധാരണക്കാരുമായി പോലീസിനുള്ള അന്തരം കുറയ്ക്കുന്നതിനു സഹായിക്കുമെന്നതുമാണ് ഇതിനനുകൂലമായി പറയുന്ന വാദം. ഇടതുപക്ഷജനാധിപത്യമുന്നണിയുടെ നേതൃത്വത്തിലുള്ള സർക്കാരിൽ കോടിയേരി ബാലകൃഷ്ണൻ അഭ്യന്തരമന്ത്രിയായിരിക്കുമ്പോഴാണ് ഈ പദ്ധതി തുടങ്ങിയത് എന്നതിനാൽ സി.പി.ഐ.(എം) പ്രവർത്തകർക്ക് നിയമനിർവ്വഹണത്തിൽ കൈകടത്താനുള്ള മാർഗ്ഗമായാണ് വിമർശകർ ജനമൈത്രി പോലീസിനെ കണ്ടിരുന്നത്. 


</doc>
<doc id="160391" url="https://ml.wikipedia.org/wiki?curid=160391" title="രാഷ്ട്രപതി">
രാഷ്ട്രപതി

രാഷ്ട്രപതി (Hindi: भारत के राष्ट्रपति) English: President of India.)ഇന്ത്യയുടെ രാഷ്ട്രത്തലവനും പ്രഥമപൗരനും ഇന്ത്യയിലെ സായുധസേനാവിഭാങ്ങളുടെ പരമോന്നത മേധാവിയുമാകുന്നു. ഇന്ത്യൻ ഭരണഘടനയുടെ 52 -ാം അനുച്ഛേദപ്രകാരം ഇന്ത്യക്ക് ഒരു രാഷ്ട്രപതി ഉണ്ടാകേണ്ടതുണ്ട്. ഇന്ത്യയുടെ കേന്ദ്ര ഗവൺമെന്റിന്റെ കാര്യനിർവ്വഹണാധികാരം പ്രസിഡന്റിന് നേരിട്ടോ ഭരണഘടനപ്രകാരം ചുമതലപ്പെടുത്തുന്ന ഉദ്യോഗസ്ഥർ മുഖേനയോ നിർവ്വഹിക്കാമെന്നാണ് നിയമമെങ്കിലും ഇന്ത്യയുടെ രാഷ്ട്രപതി ഒരു നാമമാത്ര ഭരണത്തലവനായി കണക്കാക്കപ്പെടുന്നു. ചുരുക്കം ചില അധികാരങ്ങൾ നേരിട്ട് പ്രയോഗിക്കുന്നതൊഴിച്ചാൽ ഒട്ടുമിക്ക അധികാരങ്ങളും പ്രസിഡന്റിന്റെ പേരിൽ പ്രധാനമന്ത്രി നേതൃത്വം നൽകുന്ന കേന്ദ്ര മന്ത്രിസഭയാണ് കൈയ്യാളുന്നതും നടപ്പാക്കുന്നതും. പാർലമെന്റിലെയും സംസ്ഥാന നിയമസഭകളിലേയും തെരഞ്ഞെടുക്കപ്പെടുന്ന ഒരു വിഭാഗം വോട്ടർമാർ അടങ്ങുന്ന തെരഞ്ഞെടുപ്പ് ഗ്രൂപ്പാണ് പ്രാതിനിധ്യ വോട്ടവകാശപ്രകാരം രാഷ്ട്രപതിയെ തെരഞ്ഞെടുക്കുന്നത്. 

രാഷ്ട്രപതിയുടെ താമസസ്ഥലമാണ് രാഷ്ട്രപതി ഭവൻ. ഇന്ത്യയുടെ 14-ആമത്തെ രാഷ്ട്രപതിയായ റാം നാഥ് കോവിന്ദാണ് നിലവിൽ ഈ പദവി വഹിയ്ക്കുന്നത്. 2017 ജൂലൈ 25നാണ് അദ്ദേഹം ചുമതലയേറ്റത്. 
1947 ഓഗസ്റ്റ് 15-നു ഇന്ത്യ ബ്രിട്ടീഷ് കോമൺവെൽത്തിനു കീഴിലുള്ള പുത്രികാരാജ്യം(Dominion) ആയിട്ടാണ് സ്വതന്ത്രമായത്. ഇതിന്റെ തലവൻ ജോർജ് ആറാമൻ രാജാവും, അദ്ദേഹത്തിന്റെ ഭാരതത്തിലെ പ്രതിനിധി ഗവർണർ ജനറലും ആയിരുന്നു. 1950 ജനുവരി 26-നു ഇന്ത്യ ഗണതന്ത്ര രാഷ്ട്രമായപ്പോൾ രാജാവിന്റെയും ഗവർണർ ജനറലിന്റെയും പദവികൾ ഇല്ലാതാവുകയും അതിനു പകരം രാഷ്ട്രപതിയുടെ പദവി നിലവിൽ വരുകയും ചെയ്തു. ആദ്യത്തെ രാഷ്ട്രപതിയായ് ഡോ. രാജേന്ദ്ര പ്രസാദ് സ്ഥാനമേറ്റു.

ഇന്ത്യയുടെ സർവ്വസൈന്യാധിപനായ രാഷ്ട്രപതിയാണ് സുപ്രീംകോടതിയിലേയും ഹൈക്കോടതിയിലേയും ജഡ്ജിമാരെ നിയമിക്കുന്നത്. പാർലമെന്റ് സമ്മേളനം വിളിച്ചുചേർക്കുന്നതിനുള്ള അധികാരവും പാർലമെന്റ് സമ്മേളിക്കാത്ത സമയത്ത് ഓർഡിനൻസ് പുറപ്പെടുവിക്കുന്നതും രാഷ്ട്രപതിയുടെ ചുമതലയാണ്. നിർണ്ണായക ഘട്ടങ്ങളിൽ അടിയന്തരാവസ്ഥ പ്രഖ്യാപിക്കുന്നതിനും രാജ്യസഭയിലേയ്ക്ക് 12 അംഗങ്ങളെ നാമനിർദ്ദേശം ചെയ്യുന്നതിനും രാഷ്ട്രപതിക്ക് അധികാരമുണ്ട്.
രാഷ്ട്രത്തലവൻ എന്ന നിലയിൽ എല്ലാ സുപ്രധാന നിയമനങ്ങളും രാഷ്ട്രപതിയാണ് നടത്തുന്നത്. പ്രധാനമന്ത്രി, കേന്ദ്രമന്ത്രിമാർ, സംസ്ഥാന ഗവർണർമാർ, തിരഞ്ഞെടുപ്പ് കമ്മീഷൻ ചെയർമാൻ, യു.പി.എസ്.സി., ചെയർമാൻ, സൈനിക മേധാവികൾ, സുപ്രീം കോടതി - ഹൈക്കോടതി ജഡ്ജിമാർ തുടങ്ങിയവരെയെല്ലാം നിയമിക്കുന്നത് രാഷ്ട്രപതിയാണ്.
രാഷ്ട്രപതി, രാജ്യസഭ, ലോക്സഭ എന്നിവ ചേർന്നതാണ് ഇന്ത്യൻ പാർലമെന്റ്. പാർലമെന്റ് പാസാക്കുന്ന ബില്ലുകൾ നിയമമാകണമെങ്കിൽ അദ്ദേഹം ഒപ്പിടേണ്ടതുണ്ട്. പാർലമെന്റ് സമ്മേളനം തുടങ്ങുന്നത് രാഷ്ട്രപതിയുടെ പ്രസംഗത്തോടെയാണ്. കൂടാതെ ലോക്‌സഭയിലേയ്ക്ക് രണ്ടുപേരെയും രാജ്യസഭയിലേയ്ക്ക് പന്ത്രണ്ടുപേരെയും നിയമിക്കാനുള്ള അധികാരവും അദ്ദേഹത്തിനുണ്ട്. 
ചില പ്രത്യേക ഘട്ടങ്ങളിൽ അടിയന്തരാവസ്ഥ പ്രഖ്യാപിക്കുന്നത് രാഷ്ട്രപതിയുടെ അധികാരമാണ്. മൂന്ന് തരത്തിൽ അടിയന്തരാധികാരം വീതിച്ചിട്ടുണ്ട്:

1. ദേശീയ അടിയന്തരാവസ്ഥ
2. സംസ്ഥാന അടിയന്തരാവസ്ഥ അഥവാ രാഷ്ട്രപതി ഭരണം
3. സാമ്പത്തിക അടിയന്തരാവസ്ഥ

പാർലമെന്റിലെയും സംസ്ഥാനനിയമസഭകളിലെയും കേന്ദ്രഭരണപ്രദേശങ്ങളിലെയും തെരഞ്ഞടുക്കപ്പെടുന്ന ഒരു വിഭാഗം അംഗങ്ങൾ അടങ്ങുന്ന ഒരു വിഭാഗം വോട്ടർമാരാണ് രാഷ്ട്രപതിയെ തെരഞ്ഞെടുക്കുന്നത്. ആനുപാതിക പ്രാതിനിധ്യത്തിലെ ഒറ്റവോട്ട് കൈമാറ്റ സമ്പ്രദായമനുസരിച്ചാണ് തിരഞ്ഞെടുപ്പ് നടക്കുന്നത്. ആകെയുള്ള സ്ഥാനാർത്തികളുടെ എണ്ണം എത്രയാണോ അത്രയും സ്ഥാനാർഥികൾക്ക്, മുൻഗണനാക്രമമനുസരിച്ച് അവരുടെ പേരുകൾക്കു നേരെ 1, 2, 3, 4... എന്നിങ്ങനെ വോട്ടു രേഖപ്പെടുത്തുവാനുള്ള അവകാശം ഓരോ സമ്മതിദായകനും ഉണ്ടെന്നുള്ളതാണ് ഈ പദ്ധതിയുടെ ഒരു സവിശേഷത. എന്നാൽ ഒരു വോട്ടർക്ക് ഒരു സ്ഥാനാർഥി മാത്രമേ സ്വീകാര്യനായിട്ടുള്ളുവെങ്കിൽ, തന്റെ വോട്ടുകൾ ആ സ്ഥാനാർഥിക്കു മാത്രമായി രേഖപ്പെടുത്താവുന്നതുമാണ്. എത്ര വോട്ടുകൾ രേഖപ്പെടുത്തിയാലും ഒരു സമ്മതിദായകന്റെ 'യഥാർഥ' വോട്ട് ഒന്നു മാത്രമായിരിക്കുമെന്നുള്ളതും പ്രത്യേകം ശ്രദ്ധേയമാണ്. ഭൂരിപക്ഷം വോട്ട് കിട്ടുന്ന സ്ഥാനാർത്ഥി രാഷ്ട്രപതിയായി ചുമതലയേൽക്കുന്നു. ഇന്ത്യൻ മുഖ്യ ന്യായാധിപനാണ് രാഷ്ട്രപതിയ്ക്ക് സത്യവാചകം ചൊല്ലിക്കൊടുക്കുന്നത്.

രാഷ്ട്രപതിയെ നീക്കം ചെയ്യാനുള്ള നടപടിക്രമമാണ് ഇംപീച്ച്മെന്റ് എന്നറിയപ്പെടുന്നത്. ഭരണഘടനാലംഘനമാണ് ഇതിനുള്ള ഏക കാരണം. പാർലമെന്റിന്റെ സഭകളിലൊന്നിൽ ഇംപീച്ച്മെന്റ് പ്രമേയം കൊണ്ടുവരികയും, ഇരുസഭകളിലും അത് മൂന്നിൽ രണ്ട് ഭൂരിപക്ഷത്തോടെ പാസ്സാക്കുകയും ചെയ്താൽ രാഷ്ട്രപതി സ്ഥാനഭ്രഷ്ടനാകും. ഇതുവരെ ഇന്ത്യയിൽ ഈ സ്ഥിതിയുണ്ടായിട്ടില്ല.



</doc>
<doc id="160393" url="https://ml.wikipedia.org/wiki?curid=160393" title="ഒരിടത്ത്">
ഒരിടത്ത്

ജി. അരവിന്ദൻ തിരക്കഥയും സംവിധാനവും നിർവഹിച്ച് 1986-ൽ പുറത്തിറങ്ങിയ മലയാളചലച്ചിത്രമാണ് ഒരിടത്ത് (Twilight). ചിത്രത്തിന്റെ സംഗീതസംവിധാനം നിർവഹിച്ചിരിക്കുന്നത് ഹരിപ്രസാദ് ചൗരസ്യയാണ്. നെടുമുടി വേണു, ശ്രീനിവാസൻ, തിലകൻ, വിനീത്, കൃഷ്ണൻകുട്ടി നായർ, ചന്ദ്രൻ നായർ, സൂര്യ എന്നിവർ മുഖ്യ കഥാപാത്രങ്ങലെ അവതരിപ്പിച്ചിരിക്കുന്നു. ചിത്രം 1987-ലെ വെനീസ് അന്താരാഷ്ട്ര ചലച്ചിത്രമേളയിൽ ഗോൾഡൻ ലയൺ പുരസ്ക്കാരത്തിന് നാമനിർദ്ദേശം ചെയ്യപ്പെട്ടു. മികച്ച സംവിധാനത്തിനും മികച്ച ചിത്രത്തിനുമുളള ആ വർഷത്തെ സംസ്ഥാന ചലച്ചിത്ര പുരസ്ക്കാരങ്ങൾക്കും അർഹമായി.. മികച്ച സംവിധായകനുള്ള ദേശീയ ചലച്ചിത്രപുരസ്ക്കാരവും ചിത്രം നേടുകയുണ്ടായി






</doc>
<doc id="160396" url="https://ml.wikipedia.org/wiki?curid=160396" title="ക്വാഗ്ഗ">
ക്വാഗ്ഗ

തൂവെള്ള രോമങ്ങൾ നിറഞ്ഞ കാലുകളുള്ള ഒരു വിചിത്ര ജീവിയാണ് ക്വാഗ്ഗ. മുഖവും ദേഹത്തിന്റെ പകുതിയും സീബ്രയുടേതുപോലെയും ശരീരം കുതിരയുടേതുപോലെയുമാണ്. ദക്ഷിണാഫ്രിക്കയുടെ തെക്കേ അറ്റത്തുള്ള ഗുഡ്ഹോപ്പ് മുനമ്പുമുതൽ വടക്കെയറ്റത്തെ വാൽ നദിവരെ പരന്നുകിടക്കുന്ന പുൽമേടുകളിലാണ് ഒരു കാലത്ത് ഇവയെ ധാരാളമായി കണ്ടിരുന്നത്. 1652-ൽ ഇവിടെ താമസിക്കാനായി കുടിയേറിയ ഡച്ചുകാർ ഇവയെ ആഹാരത്തിനും തോലിനുമായി കൊന്നൊടുക്കി. 1878 ആയപ്പോഴേക്കും എല്ലാ ക്വാഗ്ഗകളും ഈ പ്രദേശങ്ങളിൽ നിന്ന് അപ്രത്യക്ഷമായി. 1883-ൽ യൂറോപ്പിലെ ഒരു മൃഗശാലയിലുണ്ടായിരുന്ന അവസാന ക്വാഗ്ഗും ചത്തു. വംശനാശം സംഭവിച്ച ജീവികളിൽ ഒന്നാണ്.


</doc>
<doc id="160399" url="https://ml.wikipedia.org/wiki?curid=160399" title="സോർഡെസ്">
സോർഡെസ്

അന്ത്യ ജുറാസ്സിക്‌ കാലത്ത് ജീവിച്ചിരുന്ന ഒരു പറക്കുന്ന ഉരഗം ആണ് സോർഡെസ്. ഇവ ടെറാസോറസ് വിഭാഗത്തിൽ പെട്ട ഒരു ചെറിയ പറക്കുന്ന ഉരഗം ആണ്. ഇവയുടെ ആദ്യ ഫോസ്സിൽ കണ്ടുകിട്ടിയത് ഖസാഖ്സ്ഥാനിൽ നിന്നുമാണ്.



</doc>
<doc id="160400" url="https://ml.wikipedia.org/wiki?curid=160400" title="കാതിലക്കഴുകൻ">
കാതിലക്കഴുകൻ

കാതിലക്കഴുകൻ (Red-headed Vulture). ഗുരുതരമായ വംശനാശം നേരിടുന്ന ഒരു ഇനമാണിത്. ഏഷ്യൻ രാജാക്കഴുകൻ, പോണ്ടിച്ചേരിക്കഴുകൻ,കഴുകരാജൻ എന്നും ഇവ അറിയപ്പെടുന്നു.

ചുവപ്പു നിറമുള്ള മൊട്ടത്തലയാണ് ഇവയുടെ പ്രത്യേകത. പ്രായപൂർത്തിയാകാത്തവയിൽ ഇത് ഇളം ചുവപ്പു നിറത്തിൽ കാണപ്പെടുന്നു. ചെവിയിൽ തോടയിട്ടപോലെ ചുകന്ന തോലു തൂങ്ങികിടക്കും. ശരീരം കറുപ്പു നിറത്തിൽ കാണപ്പെടുന്നു. പറക്കുമ്പോൾ ചിറകിന്റെ അടിവശത്തിനു സമാന്തരമായി ചാര നിറം കലർന്ന ഒരു "കസവുകര" കാണപ്പെടുന്നു. വയറ്റിനും നടുക്കുമായി മൂന്നു വെള്ളപ്പൊട്ടുകൾ കാണുന്നു. രാജൻകഴു എന്നും ഇതിനു പേരുണ്ട്. ഒരു സാധാരണ കാതിലക്കഴുകന് 85 സെന്റിമീറ്റർ വരെ നീളവും 3.7 കിലോഗ്രാം മുതൽ 5.4 കിലോഗ്രാം വരെ തൂക്കവും ഉണ്ടാകും. ചിറകു വിടർത്തി പറക്കുമ്പോൾ ഇവയ്ക്ക് 2,45 - 2,60 മീറ്റർ വരെ വലിപ്പം കാണപ്പെടുന്നു. കാതിലക്കഴുകൻ വലിയ കൂട്ടമായി നടക്കാറില്ല. ഒറ്റക്കോ ഇണചേർന്നോ പറന്ന് ഇരതേടുകയോ, ചുട്ടിക്കഴുകന്മാരുടെ സമൂഹങ്ങളുടെകൂടെ നടക്കുകയോ ആണ് പതിവ്.

മരങ്ങളിലാണ് കൂടുകെട്ടുന്നത്. നവംബർ മുതൽ ജനുവരിവരെയാണ് പ്രധാനമായി മുട്ടയിടുന്ന കാലം. ഒറ്റക്കാണ് കൂട് കെട്ടുന്നത്. കൂടുകൾ സാധാരണയായി എട്ടും പത്തും അടുത്തടുത്ത് കെട്ടും. കൂടുകൾ ചുള്ളിക്കൊമ്പുകൾ പെറുക്കിക്കൂട്ടിയാണ് ഉണ്ടാക്കുന്നത്. ഒരു തവണ ഒരു മുട്ട മാത്രമാണിടുന്നത്. 



</doc>
<doc id="160403" url="https://ml.wikipedia.org/wiki?curid=160403" title="യാരോ ഒരാൾ">
യാരോ ഒരാൾ

പവിത്രൻ തിരക്കഥയും സംവിധാനവും നിർവഹിച്ച് 1978-ൽ പുറത്തിറങ്ങിയ മലയാളചലച്ചിത്രമാണ് യാരോ ഒരാൾ(Someone Unknown). പവിത്രൻ സംവിധാനം ചെയ്യുന്ന ആദ്യത്തെ ചലച്ചിത്രമാണിത്. പ്രോത്തിമ, എ.സി.കെ രാജ, ടി. രവീന്ദ്രനാദ്, എന്നിവർ അഭിനയിച്ചിരിക്കുന്നു. ചിത്രത്തിന്റെ സംഗീതസംവിധാനം നിർവഹിച്ചിരിക്കുന്നത് ജി. അരവിന്ദനാണ്.




</doc>
<doc id="160405" url="https://ml.wikipedia.org/wiki?curid=160405" title="കരിങ്കഴുകൻ">
കരിങ്കഴുകൻ

കഴുകന്മാരിൽ വലിയ ഇനമാണ് കരിങ്കഴുകൻ (ഇംഗ്ലീഷ് -Cinereous Vulture). ഇന്ത്യ, ചൈന, പാകിസ്താൻ, യൂറോപ്പ് എന്നിവിടങ്ങളിൽ ഇവ കാണപ്പെടുന്നു. ഇവയുടെ ശരീരത്തിന് ഒരു മീറ്ററിലധികം നീളമുണ്ട്. വംശനാശം നേരിട്ടു കൊണ്ടിരിക്കുന്ന ഒരിനമാണ് ഇവ.

ഉയർന്ന പർവ്വതക്കാടുകളിലാണ് ഇവ സാധാരണ വസിക്കുന്നത്. പുൽമേടുകളിലും അപൂർവ്വമായി കാണപ്പെടാറുണ്ട്. കനമേറിയതാണ് ഇവയുടെ കൊക്കുകൾ. വലിയ മൃഗങ്ങളുടെ അഴുകിയ ശരീരമാണ് ഇവ കൂടുതലായി ഭക്ഷിക്കുന്നത്. അപൂർവമായി ജീവനുള്ള പാമ്പുകളെ ആഹാരമാക്കാറുണ്ട്. 98–120 സെന്റിമീറ്റർ നീളമുള്ള ഇവയുടെ തൂക്കം 7–14 കിലോഗ്രാം വരെയാണ്. പറക്കുമ്പോൾ ഇവയുടെ ചിറകുകൾ തമ്മിലുള്ള അകലം 250–310 സെന്റിമീറ്ററാണ്. ഉയർന്നു പറക്കുന്ന പക്ഷികളിൽ ഏറ്റവും ഭാരം ഉള്ള പക്ഷികളിൽ ഒന്നാന്ന് കരിങ്കഴുകൻ.



</doc>
<doc id="160408" url="https://ml.wikipedia.org/wiki?curid=160408" title="ഉപ്പ് (ചലച്ചിത്രം)">
ഉപ്പ് (ചലച്ചിത്രം)

പവിത്രൻ സംവിധാനം നിർവഹിച്ച് 1986-ൽ പുറത്തിറങ്ങിയ മലയാളചലച്ചിത്രമാണ് ഉപ്പ്. കെ.എം.എ. റഹിമാണ് ചിത്രത്തിന്റെ നിർമ്മാണവും രചനയും നിർവഹിച്ചിരിക്കുന്നത്. പി.ടി. കുഞ്ഞുമുഹമ്മദ്, ജയലളിത, വിജയൻ കൊട്ടാരത്തിൽ, മാധവൻ എന്നിവർ പ്രധാന കഥാപാത്രങ്ങൾളെ അവതരിപ്പിച്ചിരിക്കുന്നു. ചിത്രം ആ വർഷത്തെ മികച്ച മലയാളചലച്ചിത്രത്തിനുള്ള ദേശീയപുരസ്കാരം നേടി





</doc>
<doc id="160410" url="https://ml.wikipedia.org/wiki?curid=160410" title="ബോബോസോറസ്">
ബോബോസോറസ്

മൺമറഞ്ഞു പോയ ഒരിനം കടൽ ഉരഗം ആണ് ബോബോസോറസ്. അന്ത്യ ട്രയാസ്സിക് കാലത്തായിരുന്നു ഇവ ജീവിച്ചിരുന്നത്. ഇവയുടെ ഫോസ്സിൽ കണ്ടുകിട്ടിയിട്ടുള്ളത് ഇറ്റലിയിൽ നിന്നുമാആണ് .


</doc>
<doc id="160411" url="https://ml.wikipedia.org/wiki?curid=160411" title="അന്റാർട്ടിക്കൻ ചെന്നായ">
അന്റാർട്ടിക്കൻ ചെന്നായ

തെക്കെ അമേരിക്കയിലുണ്ടായിരുന്നതും വംശനാശം സംഭവിച്ച ജീവിയുമാണ് അന്റാർട്ടിക്കൻ ചെന്നായ അഥവാ വാറ. 1689 ൽ റിച്ചാർഡ് സിംപ്സർ എന്നയാളാണ് വാറയെ ആദ്യമായി ശാസ്ത്രലോകത്തിന് പരിചയപ്പെടുത്തുന്നത്.


</doc>
<doc id="160415" url="https://ml.wikipedia.org/wiki?curid=160415" title="തവിട്ടു കഴുകൻ">
തവിട്ടു കഴുകൻ

തീവ്രമായി വംശനാശഭീക്ഷണി നേരിടുന്ന ഒരിനം കഴുകനാണ് തവിട്ട്‌ കഴുകൻ - Indian Vulture. 

വലിപ്പത്തിൽ കരിങ്കഴുകനേക്കാൾ ചെറിയ ഇനമാണിത്. കനമേറിയ കഴുത്തും കട്ടിയുള്ള തൂവലുകളും ഇവയുടെ പ്രത്യേകതയാണ്. 5.5 മുതൽ 6.3 kg വരെ തൂക്കം കാണപ്പെടുന്ന ഇവയ്ക്ക് 80–100 cm വരെ നീളമുണ്ട്. പറക്കുമ്പോൾ ഇവയുടെ ചിറകുകൾ തമ്മിലുള്ള അകലം 205 മുതൽ 229 cm വരെയാണ്. തെക്കുകിഴക്കൻ പാകിസ്താൻ മുതൽ ഗംഗാതടത്തിനു തെക്കു നിന്നു തുടങ്ങി നീലഗിരി വരെ ഇവ കാണപ്പെടുന്നു. അപൂർവമായി ദക്ഷിണേന്ത്യയിലും ഇവ കാണപ്പെടുന്നു. കർണ്ണാടകയിലെ രാമനഗരം മലനിരകളിലാണ് ഇവ കൂടുതലായി കാണപ്പെടുന്നത്.

മൃഗങ്ങൾക്കൂള്ള മരുന്നായ diclofenac കൊണ്ട് ചികിത്സിച്ച മൃഗത്തിന്റെ മാംസം കഴിക്കുന്ന കഴുകന്റെ വൃക്ക തകരാറിലായി ചാവുന്നു. അങ്ങനെ വംശനാശാ ഭീഷണി നേരിടുന്ന പക്ഷിയാണ്. 



</doc>
<doc id="160417" url="https://ml.wikipedia.org/wiki?curid=160417" title="ബാർബറി സിംഹം">
ബാർബറി സിംഹം

സിംഹങ്ങളിൽ ഏറ്റവും വലിയ വർഗ്ഗമായിരുന്നു ബാർബറി സിംഹം. ഇവയെ അറ്റ്ലസ് സിംഹമെന്നും ന്യൂബിയൻ സിംഹമെന്നും അറിയപ്പെട്ടിരുന്നു. നല്ല നീളമുള്ള സടയാണ് ഇവരിലെ ആൺ സിംഹങ്ങളുടെ പ്രത്യേകത. അത് ദേഹത്ത് പകുതി വരെ വളരുകയും ചെയ്തിരുന്നു. മൂക്ക് മുതൽ വാലറ്റം വരെ പത്തടിയാണ് ശരാശരി. ഭാരം 227 കിലോഗ്രാമും. 20-ആം നൂറ്റാണ്ടിൽ വംശനാശം സംഭവിച്ചു.


</doc>
<doc id="160418" url="https://ml.wikipedia.org/wiki?curid=160418" title="ബ്രിമോസോറസ്">
ബ്രിമോസോറസ്

മൺമറഞ്ഞു പോയ ഒരിനം കടൽ ഉരഗം ആണ് ബ്രിമോസോറസ്. ഇവ ജീവിച്ചിരുന്നത് അന്ത്യ കൃറ്റേഷ്യസ്‌ കാലത്താണ്. ഇവയെ ഒരു നോമെൻ ഡുബിയും ആയിട്ടാണ് കണക്കാക്കുന്നത്.



</doc>
<doc id="160419" url="https://ml.wikipedia.org/wiki?curid=160419" title="കുട്ടപ്പൻ സാക്ഷി">
കുട്ടപ്പൻ സാക്ഷി

പവിത്രൻ സംവിധാനം നിർവഹിച്ച് 2002-ൽ പുറത്തിറങ്ങിയ മലയാളചലച്ചിത്രമാണ് "'കുട്ടപ്പൻ സാക്ഷി". എം. കമറുദീൻ രചനയും, സംഭാഷണവും നിർവഹിച്ചിരിക്കുന്നു. എം.ആർ. ഗോപകുമാർ മുഖ്യ കഥാപാത്രത്തെ അവതരിപ്പിച്ചിരിക്കുന്ന ചിത്രത്തിന്റെ ഛായാഗ്രഹണം നിർവഹിച്ചിരിക്കുന്നത് ദിവാകര മേനോനാണ്. പവിത്രൻ സംവിധാനം ചെയ്ത അവസാന ചലച്ചിത്രമാണ് കുട്ടപ്പൻ സാക്ഷി 



</doc>
<doc id="160421" url="https://ml.wikipedia.org/wiki?curid=160421" title="ജോർജ്ജിയസോറസ്">
ജോർജ്ജിയസോറസ്

അന്ത്യ കൃറ്റേഷ്യസ്‌ കാലത്ത് ഇന്നത്തെ റഷ്യയിൽ ജീവിച്ചിരുന്ന ഒരു കടൽ ഉരഗം ആണ് ജോർജ്ജിയസോറസ്. ഇവയുടെ ഒരു പൂർണമായ ഫോസ്സിൽ ആയിരുന്നു കിട്ടിയത്. പക്ഷേ ഇത് ഫോസ്സിൽ ശില ഫലകം വൃത്തിയാക്കിയപ്പോൾ ഭാഗികം ആയി നശിച്ചു .



</doc>
<doc id="160422" url="https://ml.wikipedia.org/wiki?curid=160422" title="കയൂസ്">
കയൂസ്

ഗ്രീക്ക് പുരാണത്തിലെ അതിശക്തിയുള്ള ദേവന്മാരായ ടൈറ്റന്മാരിൽ ഒരാളാണ് കയൂസ്.

ഭൂമിദേവി ആയ ഗയക്കും, ആകാശത്തിന്റെ ദേവൻ ആയ യുറാനസ്സിനും ഉണ്ടായ മകനാണ് കയൂസ്.


</doc>
<doc id="160423" url="https://ml.wikipedia.org/wiki?curid=160423" title="ഫോബെ">
ഫോബെ

ഗ്രീക്ക് പുരാണത്തിലെ അതിശക്തിയുള്ള ദേവന്മാരായ ടൈറ്റന്മാരിലുള്ള ഒരു ദേവതയാണ് ഫോബെ.

ഭൂമിദേവിയായ ഗയക്കും ആകാശത്തിന്റെ ദേവനായ യുറാനസ്സിനും ഉണ്ടായ ദേവതയാണ് ഫോബെ.


</doc>
<doc id="160424" url="https://ml.wikipedia.org/wiki?curid=160424" title="ചാപ്പ (ചലച്ചിത്രം)">
ചാപ്പ (ചലച്ചിത്രം)

പി.എ. ബക്കർ സംവിധാനം നിർവഹിച്ച് 1982-ൽ പുറത്തിറങ്ങിയ മലയാളചലച്ചിത്രമാണ് ചാപ്പ. ഹരി, കുഞ്ഞാണ്ടി, ബീന എന്നിവർ അഭിനയിച്ചിരിക്കുന്നു. ജമാൽ കൊച്ചങ്ങാടിയുടെ കഥയ്ക്ക് പി.എ. ബക്കർ തിരക്കഥയൊരുക്കി പവിത്രൻ സംഭാഷണങ്ങളും രചിച്ചിരിക്കുന്നു. ദേവരാജനാണ് സംഗീതസംവിധാനം നിർവഹിച്ചിരിക്കുന്നത്. ചിത്രം 1982-ലെ മികച്ച മലയാളചലച്ചിത്രത്തിനുള്ള ദേശീയപുരസ്കാരം നേടി. കൊച്ചി തുറമുഖത്ത് 1962 വരെ നിലനിന്നിരുന്ന ചാപ്പ എന്ന സമ്പ്രദായമാണ് ഈ ചലച്ചിത്രത്തിന്റെ പ്രതിപാദ്യവിഷയം.




</doc>
<doc id="160426" url="https://ml.wikipedia.org/wiki?curid=160426" title="ലെറ്റോ">
ലെറ്റോ

ഗ്രീക്ക് പുരാണത്തിലെ അതിശക്തിയുള്ള ദേവന്മാരായ ടൈറ്റമാരിലുള്ള കയൂസ്, ഫോബെ എന്നിവർക്കുണ്ടായ പുത്രിയാണ് ലെറ്റോ.



</doc>
<doc id="160427" url="https://ml.wikipedia.org/wiki?curid=160427" title="മേറ്റിസ്">
മേറ്റിസ്

ഗ്രീക്ക് പുരാണത്തിലെ അതിശക്തിയുള്ള ദേവന്മാരായ ടൈറ്റന്മാരുടെ വംശാവലിയിലുള്ള ഒരു പുരാണകഥപാത്രമാണ് മേറ്റിസ്. സ്യൂസ് അവളിൽ അനുരക്തനായി;പക്ഷേ സ്യൂസിന് തന്നിലുണ്ടാവുന്ന പുത്രൻ സ്യൂസിനേക്കാളും ശക്തനും പ്രതാപശാലിയുമായിരിക്കുമെന്ന് അവൾ പറഞ്ഞു. ഇതു കേട്ട് കുപിതനായ സ്യൂസ് അവളെ അപ്പാടെ വിഴുങ്ങിയെന്നും അതിനെത്തുടർ ന്നാണ് പല്ലാസ് അഥീനാ സ്സൂസിന്റെ ശിരസ്സിൽ നിന്ന് ആവിർഭവിച്ചതെന്നും കഥ. 



</doc>
<doc id="160428" url="https://ml.wikipedia.org/wiki?curid=160428" title="ഇന്നലെയുടെ ബാക്കി">
ഇന്നലെയുടെ ബാക്കി

പി.എ. ബക്കർ സംവിധാനം നിർവഹിച്ച് 1988-ൽ പുറത്തിറങ്ങിയ മലയാളചലച്ചിത്രമാണ് ഇന്നലെയുടെ ബാക്കി (The Balance of Yesterday). കെ.എൽ. മോഹനവർമ്മയാണ് ചിത്രത്തിന്റെ രചന നിർവഹിച്ചിരിക്കുന്നത്. ദേവൻ, ശ്രീനാഥ്, ഗീത, ക്യാപ്റ്റൻ രാജു എന്നിവർ അഭിനയിച്ചിരിക്കുന്നു. ദേവരാജനാണ് ചിത്രത്തിന് സംഗീതം നൽകിയിരിക്കുന്നത്.



</doc>
<doc id="160430" url="https://ml.wikipedia.org/wiki?curid=160430" title="ഔറാ">
ഔറാ

ഗ്രീക്ക് പുരാണത്തിലെ ഇളം കാറ്റിന്റെ ദേവത അല്ലെകിൽ ദൈവികമായ ഒരു ആവിഷ്കാരമാണ്. ഇതിനു തുല്യമായ മറ്റൊരു ദേവത റോമൻ പുരാണത്തിലുണ്ട്.



</doc>
<doc id="160431" url="https://ml.wikipedia.org/wiki?curid=160431" title="ഇയോസ്">
ഇയോസ്

ഗ്രീക്ക് പുരാണത്തിലെ അതിശക്തിയുള്ള ദേവന്മാർ ആയ ടൈറ്റമാരിൽ ഉള്ള പുലരിയുടെ ദേവതയാണ് ഇയോസ്.(; Greek: , or Ἕως "dawn", or )



</doc>
<doc id="160432" url="https://ml.wikipedia.org/wiki?curid=160432" title="മണിമുഴക്കം">
മണിമുഴക്കം

പി.എ. ബക്കർ തിരക്കഥയെഴുതി, സംവിധാനം നിർവഹിച്ച് 1976-ൽ പുറത്തുവന്ന മലയാളചലച്ചിത്രമാണ് മണിമുഴക്കം (The Tolling of Bells). ഹരി, വീണ, ജോൺസൻ, ശങ്കരാടി, സരിത എന്നിവർ പ്രധാന കഥാപാത്രങ്ങളെ അവതരിപ്പിച്ചിരിക്കുന്നു.. സാറ തോമസിന്റെ "മുറിപാടുകൾ" എന്ന ചെറുകഥയെ ആസ്പദമാക്കിയാണ് ചിത്രം നിർമ്മിച്ചിരിക്കുന്നത്. ചിത്രം മികച്ച മലയാളചലച്ചിത്രത്തിനുള്ള ദേശീയപുരസ്കാരം നേടി. 1976-ലെ മികച്ച ചിത്രത്തിനുള്ള കേരളസംസ്ഥാന ചലച്ചിത്രപുരസ്കാരത്തിനും ചിത്രം അർഹമായി.



</doc>
<doc id="160434" url="https://ml.wikipedia.org/wiki?curid=160434" title="ഓസ്ട്രേലിയൻ മിസ്റ്റ്">
ഓസ്ട്രേലിയൻ മിസ്റ്റ്

ഓസ്ട്രേലിയയിൽ ഉരുത്തിരിഞ്ഞ ഒരിനം പൂച്ചയാണ് ഓസ്ട്രേലിയൻ മിസ്റ്റ്.

ഇവ ഉരുത്തിരിച്ചു എടുത്തത്‌ 1976-ൽ ആണ്. മുന്ന് തരം പൂച്ചകളുടെ സങ്കലനത്തിൽ കൂടെ ആണ് ഈ ജനുസു ഉരുത്തിരിഞ്ഞത് .



</doc>
<doc id="160435" url="https://ml.wikipedia.org/wiki?curid=160435" title="അഫ്ഘാൻ ഹൗണ്ട്">
അഫ്ഘാൻ ഹൗണ്ട്

ഏറെ പഴയ ഒരു ജെനുസിൽ പെട്ട നായ ആണ് അഫ്ഘാൻ ഹൗണ്ട്. മിനുമിനുത്ത് നീണ്ടു കിടക്കുന്ന രോമങ്ങൾ ഇവയുടെ പ്രത്യേകതയാണ് . ഇവയെ മുയലിനെയും ചെറിയ മാനിനേയും വേട്ടയാടാൻ ആണ് ഉപയോഗിച്ചിരുന്നത്.



</doc>
<doc id="160436" url="https://ml.wikipedia.org/wiki?curid=160436" title="അകിത ഇനു">
അകിത ഇനു

വലിയ ഒരിനം നായ ജനുസാണ് അകിത ഇനു. ഇവ ഉരുത്തിരിഞ്ഞത് ജപ്പാനിലെ പർവ്വതനിരകളിലാണ്. ഇവയിൽ ഇപ്പോൾ രണ്ടു തരം ഉണ്ട്; ജപ്പാനീസ്‌ തരവും, അമേരിക്കൻ തരവും. 1957 വരെ ഇന്ന് കാണുന്ന അകിതയുടെ പുർവ്വികരെ ജപ്പാനിൽ കാട്ടുപന്നിയെയും, കരടിയും, മാനിനേയും വേട്ടയാടാൻ ഉപയോഗിച്ചിരുന്നു.



</doc>
<doc id="160437" url="https://ml.wikipedia.org/wiki?curid=160437" title="അമേരിക്കൻ ബുൾഡോഗ്">
അമേരിക്കൻ ബുൾഡോഗ്

അമേരിക്കയിൽ ഉരുത്തിരിഞ്ഞ ഒരിനം വളർത്തു നായ ആണ്. ഇവയെ കാവലിനാണ് ഉപയോഗിക്കുന്നത്. ഹൈബ്രിഡ്, സ്റ്റാൻഡേർഡ്, ക്ലാസ്സിക്ക് എന്നിങ്ങനെ മുഖ്യമായും മൂന്ന് ഇനമാണ് ഇവയ്ക്കുള്ളത്.


</doc>
<doc id="160438" url="https://ml.wikipedia.org/wiki?curid=160438" title="ചാരം (ചലച്ചിത്രം)">
ചാരം (ചലച്ചിത്രം)

പി.എ. ബക്കർ സംവിധാനം നിർവഹിച്ച് 1981-ൽ പുറത്തിറങ്ങിയ മലയാളചലച്ചിത്രമാണ് ചാരം. പ്രേം നസീർ, വിജയ കുമാർ, മീന മേനോൻ, ഊർമിള എന്നിവർ അഭിനയിച്ചിരിക്കുന്നു. ദേവരാജനാണ് സംഗീതസംവിധാനം നിർവഹിച്ചിരിക്കുന്നത്.



</doc>
<doc id="160440" url="https://ml.wikipedia.org/wiki?curid=160440" title="ബോക്സർ">
ബോക്സർ

ജർമ്മനിയിൽ ഉരുത്തിരിഞ്ഞ ഒരിനം വളർത്തു നായ ആണ് ബോക്സർ. ഇവയെ കാവലിനാണ് ഉപയോഗിക്കുന്നത്. വളരെ ശക്തി ഏറിയ ഒരിനം നായ ജെനുസാണ് ഇവ. ഇവ വളരെ ശക്തിയായി കടിക്കുന്ന ഇനം നായ ആണ്. 2010-ലെ അമേരിക്കൻ കെന്നൽ ക്ലബ്‌ കണക്കു പ്രകാരം ഇവ അമേരിക്കയിൽ ഏറ്റവും ജനപ്രീതി ഉള്ള നായകളിൽ എഴാം സ്ഥാനത്താണുള്ളത്.


</doc>
<doc id="160441" url="https://ml.wikipedia.org/wiki?curid=160441" title="ബുൾ ടെറിയർ">
ബുൾ ടെറിയർ

ടെറിയർ കുടുംബത്തിലെ ഒരിനം നായ ആണ് ബുൾ ടെറിയർ. ഇവയുടെ തല മുട്ടയുടെ ആകൃതിയിൽ ആണ്. കണ്ണുകൾ ആകട്ടെ, ത്രികോണ ആകൃതിയിലും. ഇത് കൊണ്ട് തന്നെ ഇവയെ പല സിനിമകളിലും പരസ്യ ചിത്രങ്ങളിലും ഉപയോഗിച്ച് വരുന്നു.


</doc>
<doc id="160442" url="https://ml.wikipedia.org/wiki?curid=160442" title="സംഘഗാനം (ചലച്ചിത്രം)">
സംഘഗാനം (ചലച്ചിത്രം)

പി.എ. ബക്കർ സംവിധാനം ചെയ്ത് 1979-ൽ പുറത്തിറങ്ങിയ മലയാളചലച്ചിത്രമാണ് സംഘഗാനം (Chorus). എം സുകുമാരന്റെ കഥയെ അടിസ്ഥാനപ്പെടുത്തിയാണ് ചിത്രം നിർമ്മിച്ചിരിക്കുന്നത്. ശ്രീനിവാസൻ, രാമു കാര്യാട്ട്, പി.ആർ. നമ്പ്യാർ, മധു മാസ്റ്റർ എന്നിവർ പ്രധാന വേഷങ്ങളിൽ അഭിനയിച്ചിരിക്കുന്നു. ദേവരാജനാണ് ചിത്രത്തിന്റെ സംഗീതസംവിധാനം നിർവഹിച്ചിരിക്കുന്നത്.



</doc>
<doc id="160443" url="https://ml.wikipedia.org/wiki?curid=160443" title="ഇംഗ്ലീഷ് സെറ്റർ">
ഇംഗ്ലീഷ് സെറ്റർ

സെറ്റർ ജെനുസിലെ ഒരു നായ ആണ് ഇംഗ്ലീഷ് സെറ്റർ. ഒഴുകി ഇറങ്ങുന്ന രോമങ്ങൾ ഇവയുടെ പ്രത്യേകതയാണ്. ഇവയെ ഒരു വേട്ടനായയായും ഉപയോഗിച്ച് വരുന്നു.


</doc>
<doc id="160445" url="https://ml.wikipedia.org/wiki?curid=160445" title="അമേരിക്കൻ മാസ്റ്റിഫ്">
അമേരിക്കൻ മാസ്റ്റിഫ്

ഇംഗ്ലീഷ് മാസ്റ്റിഫ് അനറ്റൊളിയൻ മാസ്റ്റിഫ് എന്നീ ജെനുസ്സുകൾ കൂടി ഉണ്ടായതാണ് അമേരിക്കൻ മാസ്റ്റിഫ്. ഇവ വളരെ ശാന്ത സ്വഭാവമുള്ള നായ ആണ്. കുട്ടികളുടെ കൂടെയും മറ്റും വളരെ പെട്ടെന്ന് ഇണക്കം കാണിക്കുന്നയാണിവ.

ആൺ നായക്ക്: 160-200 പൗണ്ട്.
പെൺ നായക്ക്: 140-180 പൗണ്ട്.

ആൺ നായക്ക്: 32-36 ഇഞ്ച്‌.
പെൺ നായക്ക്: 28-34 ഇഞ്ച്‌.



</doc>
<doc id="160446" url="https://ml.wikipedia.org/wiki?curid=160446" title="അമേരിക്കൻ വാട്ടർ സ്പാനിയൽ">
അമേരിക്കൻ വാട്ടർ സ്പാനിയൽ

19 നുറ്റാണ്ടിൽ അമേരിക്കയിൽ ഉരുത്തിരിഞ്ഞ ഒരിനം നായ ആണ് അമേരിക്കൻ വാട്ടർ സ്പാനിയൽ. ഇവയെ വേട്ടനായ ആയിയായിരുന്നു ഉപയോഗിച്ച് വന്നിരുന്നത്. ഇവ ഇന്ന് വളരെ അപൂർവ്വമായ ഒരിനം നായയാണ്.



</doc>
<doc id="160447" url="https://ml.wikipedia.org/wiki?curid=160447" title="മാപുസോറസ്">
മാപുസോറസ്

കാർണോസൌരിയൻ ദിനോസർ ആണ് മാപുസോറസ്. തെറാപ്പോഡ വിഭാഗം ദിനോസർ ആയിരുന്നു ഇവ. പേരിന്റെ അർഥം മണ്ണിന്റെ പല്ലി എന്നാണ്.അർജന്റീനയിലാണ്‌ ഈ ഇനം ദിനോസറുകളുടെ ഫോസിൽ അവശിഷ്ടങ്ങൾ കണ്ടെത്തിയത്.

ഇവയ്ക്കു ഏകദേശം 10.2 മീറ്റർ (33 അടി) നീളവും, 3 മെട്രിക് ടൺ വരെ ശരീരഭാരവുമുണ്ടായിരുന്നു എന്ന് കണക്കാക്കപ്പെടുന്നു.


</doc>
<doc id="160448" url="https://ml.wikipedia.org/wiki?curid=160448" title="നിയോവെനേറ്റർ">
നിയോവെനേറ്റർ

തെറാപ്പോഡ വിഭാഗത്തിൽ ഉൾപ്പെടുന്ന ഒരിനം ദിനോസറാണ്‌ നിയോവെനേറ്റർ. പേരിന്റെ അർഥം പുതിയ വേട്ടക്കാരൻ എന്നാണ്. തുടക്ക ക്രിറ്റേഷ്യസ് കാലത്താണ് ഇവ ജീവിച്ചിരുന്നത്.

യൂറോപ്പിൽ നിന്നുമാണ് ഇവയുടെ ഫോസ്സിൽ കണ്ടുകിട്ടിയിട്ടുള്ളത്. ഫോസ്സിൽ പഠനത്തിൽ നിന്നും ഇവയ്ക്ക് ഏകദേശം 33 അടി നീളം ഉണ്ടായിരുന്നതായി കരുതപ്പെടുന്നു.


</doc>
<doc id="160449" url="https://ml.wikipedia.org/wiki?curid=160449" title="തകര (ചലച്ചിത്രം)">
തകര (ചലച്ചിത്രം)

1980-ൽ പുറത്തിറങ്ങിയ ഒരു മലയാളചലച്ചിത്രമാണ് തകര.. പത്മരാജൻ തിരക്കഥയെഴുതി ഭരതൻ സംവിധാനം നിർവ്വഹിച്ച് വി.വി. ബാബു നിർമ്മിച്ച ഈ ചിത്രത്തിന് സംഗീതസംവിധാനം നിർവ്വഹിച്ചത് എം.ജി. രാധാകൃഷ്ണനായിരുന്നു. പശ്ചാത്തലസംഗീതം നൽകിയത് ജോൺസണും.

പ്രതാപ് കെ. പോത്തൻ, സുരേഖ, നെടുമുടി വേണു തുടങ്ങിയവർ കേന്ദ്രകഥാപാത്രങ്ങൾ അവതരിപ്പിച്ച ഈ ചലച്ചിത്രത്തിൽ ശ്രീലത, ശാന്താദേവി തുടങ്ങിയവരും അഭിനയിച്ചിട്ടുണ്ട്.

തകര (പ്രതാപ് പോത്തൻ) ഒരു അനാഥനാണ്. മാനസികവളർച്ചയില്ലെങ്കിലും അയാൾ ഒരു ശുദ്ധഗതിക്കാരനാണ്. സുഭാഷിണി (സുരേഖ) എന്ന പെൺകുട്ടിയുമായി അയാൾ അടുപ്പത്തിലാകുന്നു. ചെല്ലപ്പനാശാരിയുടെ (നെടുമുടി വേണു) വാക്കുകളിൽ പ്രേരിതനായി അയാൾ സുഭാഷണിയുമായി ശാരീരികബന്ധത്തിലേർപ്പെടുന്നു. ഇതറിഞ്ഞ സുഭാഷിണിയുടെ അച്ഛൻ മാത്തുമൂപ്പൻ (കെ.ജി. മേനോൻ) തകരയെ മർദ്ദിച്ചു ബോധംകെടുത്തുന്നു. വൈരാഗ്യം മൂത്ത തകര അവിടെനിന്ന് ഓടിപ്പോകുകയും കുറച്ചു കാശുണ്ടാക്കി ഒരു കത്തി വാങ്ങുകയും ചെയ്യുന്നു. ഗ്രാമത്തിൽ തിരിച്ചെത്തുന്ന തകര മൂപ്പനെ കൊല്ലുന്നു. തന്റെ അച്ഛനെ കൊന്ന തകരയുടെ വിവാഹഭ്യർത്ഥന സുഭാഷിണി നിരസിക്കുന്നു. രക്ഷപ്പെടാൻ ഒരു മാർഗ്ഗവുമില്ലാതെ ഒരു ട്രെയിനിനു മുന്നിൽ ചാടി തകര ആത്മഹത്യ ചെയ്യുന്നു.




</doc>
<doc id="160450" url="https://ml.wikipedia.org/wiki?curid=160450" title="നിയോസൊഡോൺ">
നിയോസൊഡോൺ

തുടക്ക ജുറാസ്സിക് കാലത്ത് ജീവിച്ചിരുന്ന ഒരു ദിനോസർ ആണ് നിയോസൊഡോൺ. സോറാപോഡ് വംശത്തിൽ പെട്ട വളരെ വലിയ ദിനോസർ ആയിരുന്നു ഇവ. പേരിന്റെ അർഥം പുതിയ പല്ല് എന്നാണ് . 

ഒരു പല്ലിനെ മാത്രം അടിസ്ഥാനം ആക്കിയുള്ള ദിനോസർ ആണ് ഇത്. അത് വളരെ വലിയ ഒരു പല്ല് ആണ്. ഏകദേശം അറുപതു മില്ലി മീറ്റർ ഉയരവും മുപ്പത്തി അഞ്ചു മില്ലി മീറ്റർ വ്യാസവും ഉണ്ടായിരുന്നു ഇതിനു, തേഞ്ഞു തീർന്ന അവസ്ഥയിൽ. പുർണമായ അവസ്ഥയിൽ ഇതിനു 80 മില്ലി മീറ്റർ വരെ ഉയരം ഉണ്ടായിരുന്നിരിക്കുണം. 


</doc>
<doc id="160451" url="https://ml.wikipedia.org/wiki?curid=160451" title="മാഞ്ചസ്റ്റർ സിറ്റി എഫ്.സി.">
മാഞ്ചസ്റ്റർ സിറ്റി എഫ്.സി.

ഇംഗ്ലണ്ടിലെ മാഞ്ചസ്റ്റർ ആസ്ഥാനമാക്കി പ്രവർത്തിക്കുന്ന ഒരു ഫുട്ബോൾ ക്ലബ്ബാണ് മാഞ്ചസ്റ്റർ സിറ്റി എഫ്.സി. ഇംഗ്ലീഷ് പ്രീമിയർ ലീഗിലാണ് ഇവർ കളിക്കുന്നത്. 1880-ൽ സെയ്ന്റ് മാർക്ക്സ് (വെസ്റ്റ് ഗോർട്ടൻ) എന്ന പേരിൽ സ്ഥാപിതമായ ക്ലബ്ബിൽ 1887-ൽ ആർഡ്‌വിക്ക് അസോസിയേഷൻ ഫുട്ബോൾ ക്ലബ്ബ് എന്നും 1894-ൽ മാഞ്ചസ്റ്റർ സിറ്റി എന്നും പുനർനാമകരണം ചെയ്യപ്പെട്ടു. 90-ഓളം വർഷം മെയ്ൻ റോഡ് സ്റ്റേഡിയത്തിൽ കളിച്ച ഇവർ 2003-ൽ സിറ്റി ഓഫ് മാഞ്ചസ്റ്റർ സ്റ്റേഡിയത്തിലേക്ക് മാറി.

1960-കളും 70-കളുമായിരുന്നു മാഞ്ചസ്റ്റർ സിറ്റി ക്ലബ്ബിന്റെ ഏറ്റവും മികച്ച കാലം. ഈ കാലയളവിൽ അവർ ലീഗ് ചാമ്പ്യൻഷിപ്പ്, എഫ്.എ. കപ്പ്, ലീഗ് കപ്പ്, യൂറോപ്യൻ കപ്പ് വിന്നേഴ്സ് കപ്പ് എന്നിവ നേടി. ജോ മെഴ്സർ, മാൽകം ആലിസൺ എന്നിവരുടെ മേൽനോട്ടത്തിൽ കോളിൻ ബെൽ, മൈക്ക് സമ്മർബീ, ഫ്രാൻസിസ് ലീ എന്നിവരടങ്ങിയ ടീമുകളാണ് ഈ നേട്ടങ്ങൾ കൈവരിച്ചത്.

1981 എഫ്.എ. കപ്പ് സെമി ഫൈനലിലെ തോൽവിക്ക് ശേഷം സിറ്റിക്ക് അധഃപതനത്തിന്റെ കാലമായിരുന്നു. 1997-ൽ ക്ലബ്ബ് ഇംഗ്ലീഷ് ഫുട്ബോളിന്റെ മൂന്നാം നിര ലീഗിലേക്ക് തരംതാഴത്തപ്പെടുക പോലും ചെയ്തു. പിന്നീട് പ്രീമിയർ ലീഗിലേക്ക് മടങ്ങിയെത്തിയ ക്ലബ്ബിന് 2008-ൽ അബുദാബി യുണൈറ്റഡ് ഗ്രൂപ്പിന്റെ ഉടമസ്ഥതയിലായതോടെ പുത്തനുണർവ്വ് ലഭിച്ചു. വൻ തുകയ്ക്ക് മികച്ച കളിക്കാരെ വാങ്ങുവാൻ തുടങ്ങിയ മാഞ്ചസ്റ്റർ സിറ്റി 2011-ൽ എഫ്.എ. കപ്പ് ജേതാക്കളാവുകയും ചാമ്പ്യൻസ് ലീഗ് യോഗ്യത നേടുകയും ചെയ്തു. 2012 മേയ് 13-ന് അധിക സമയത്ത് നേടിയ രണ്ടു ഗോളുകളുടെ പിൻബലത്തിൽ ക്വീ​ൺസ് പാർക്ക് റേഞ്ചേഴ്സിനെ 3-2-ന് തോൽപ്പിച്ച് ലീഗ് പട്ടികയിൽ മാഞ്ചസ്റ്റർ യുണൈറ്റഡിനെ ഗോൾ ശരാശരിയിൽ പിന്തള്ളി പ്രീമിയർ ലീഗ് ജേതാക്കളായി.


</doc>
<doc id="160452" url="https://ml.wikipedia.org/wiki?curid=160452" title="സമാധാനം">
സമാധാനം

ശാന്തവും അക്രമമില്ലാത്തതുമായ അവസ്ഥയാണ് സമാധാനം. പൊതുവെ ശത്രുത ഇല്ലായ്മയെ സൂചിപ്പിക്കുന്ന ഇതിന് ആരോഗ്യപരമായ വ്യക്തിബന്ധം, രാജ്യാന്തര ബന്ധം, സാമൂഹിക സാമ്പത്തിക മേഖലകളിലുള്ള അഭിവൃദ്ധി, സമത്വ സ്ഥാപനം, ഏവരുടെയും യഥാർത്ഥ ആവശ്യങ്ങൾക്ക് വേണ്ടി പ്രവർത്തിക്കുന്ന രാഷ്ട്രീയ വ്യവസ്ഥ തുടങ്ങിയവ നിലനിൽപ്പ് എന്ന് അർത്ഥവും ഉണ്ട്. അന്താരാഷ്ട്രബന്ധങ്ങളിൽ സാമാധാനകാലം എന്നത് യുദ്ധമില്ലായ്മ മാത്രമല്ല സാംസ്കാരികവും സാമ്പത്തികവുമായ മനസ്സിലാക്കലും ഐക്യതയും ഉള്ള അവസ്ഥകൂടിയാണ്. മനശാസ്ത്രപരമായി സമാധാനം എന്നത് ശാന്തവും ക്ലേശങ്ങളില്ലാത്തതുമായ മാനസികാവസ്ഥയാണ്.

മതവിശ്വാസങ്ങൾ മനുഷ്യജീവിതത്തെ ബാധിക്കുന്ന അടിസ്ഥാനപ്രശ്നങ്ങളെ തിരിച്ചറിയാനും നേരിടാനും ശ്രമിക്കുന്നുണ്ട്. ഇതിൽ വ്യക്തികളും സമൂഹങ്ങളും തമ്മിലുള്ള പോരാട്ടങ്ങളും ഉൾപ്പെടുന്നു. 

പല ക്രിസ്ത്യാനികളും യേശുവിനെ "സമാധാനത്തിന്റെ രാജകുമാരൻ" എന്നു വിളിക്കാറുണ്ട്. സമാധാനത്തിന്റെ ദൈവരാജ്യം സ്ഥാപിക്കുവാനായി വന്ന മിശിഹായാണ് യേശു എന്നാണ് വിശ്വാസം. യേശുവുമായി ഒരു വ്യക്തിബന്ധം സ്ഥാപിച്ചാലേ ഈ സമാധാനലോകത്തിൽ പ്രവേശിക്കാൻ സാധിക്കൂ എന്ന് വിശ്വാസമുണ്ട്. ബെനഡിക്റ്റ് പതിനാറാമന്റെ അഭിപ്രായത്തിൽ, "സത്യവും സ്നേഹവും കാണാനായി തുറന്ന മനസ്സുകൾക്ക് സമാധാനം ലഭിക്കും". 

ബുദ്ധമതക്കാരുടെ അഭിപ്രായത്തിൽ എല്ലാ പീഡകളും അവസാനിക്കുമ്പോൾ സമാധാനം ലഭിക്കും. ആഗ്രഹങ്ങളിൽ നിന്നാണ് എല്ലാ പീഡകളും (ദുഃഖങ്ങളും) ഉണ്ടാകുന്നതെന്നാണ് ബുദ്ധമതവിശ്വാസം. നാലു കുലീന സത്യങ്ങൾ എന്ന വിശ്വാസത്തിലൂടെ വ്യക്തിപരമായ സമാധാനം ലഭിക്കുമെന്നാണ് ബുദ്ധമതവിശ്വാസികൾ കരുതുന്നത്. 

ഇസ്ലാം എന്നാൽ കീഴ്പ്പെടൽ എന്നാണർത്ഥം. ദൈവത്തോടുള്ള കീഴ്പ്പെടൽ വിനയം ഉണ്ടാക്കുമെന്നും ഇത് അക്രമം ഒഴിവാക്കാതെ സാദ്ധ്യമല്ലെന്നും വിശ്വാസമുണ്ട്. 

അഹിംസയിലൂന്നിയുള്ള പ്രതിരോധം എന്ന തത്ത്വശാസ്ത്രത്തെയാണ് സത്യാഗ്രഹം ( ) എന്നതുകൊണ്ടുദ്ദേശിക്കുന്നത്. ഗാന്ധിയാണ് ഈ സമരമുറയുടെ സ്രഷ്ടാവ്. 

ഈ പദം ഗാന്ധി ദക്ഷിണാഫ്രിക്കയിൽ പ്രസിദ്ധീകരിച്ചിരുന്ന ഇന്ത്യൻ ഒപ്പീനിയൻ എന്ന പത്രത്തിൽ നടത്തിയ മത്സരത്തിലൂടെയാണ് കണ്ടെത്തിയത്. മഗൻലാൽ ഗാന്ധി (ഗാന്ധിയുമായി ബന്ധമുള്ളതായി അറിയില്ല) എന്നയാളാണ് 'സദാഗ്രഹ' എന്ന പദം മുന്നോട്ടുവച്ചത്. ഗാന്ധി ഇത് പരിഷ്കരിച്ച് 'സത്യാഗ്രഹ' എന്നാക്കിമാറ്റി. 'സത്യത്തിൽ ഉറച്ചുനിൽക്കുക' എന്നാണ് ഈ പദത്തിന്റെ അർത്ഥം. 

ഈ സിദ്ധാന്തം മാർട്ടിൻ ലൂഥർ കിംഗിനെയും സ്വാധീനിച്ചിരുന്നു.

==നീതിയും അനീതിയും

==സമാധാനവും യുദ്ധവുo




</doc>
<doc id="160453" url="https://ml.wikipedia.org/wiki?curid=160453" title="സണ്ടർലന്റ് എ.എഫ്.സി.">
സണ്ടർലന്റ് എ.എഫ്.സി.

ഇംഗ്ലണ്ടിലെ ടൈൻ ആന്റ് വെയർ ആസ്ഥാനമാക്കി പ്രവർത്തിക്കുന്ന ഒരു ഫുട്ബോൾ ക്ലബ്ബാണ് 'സണ്ടർലന്റ് അസോസിയേഷൻ ഫുബോൾ ക്ലബ്ബ്. ഇംഗ്ലീഷ് പ്രീമിയർ ലീഗിലാണ് ഇവർ നിലവിൽ കളിക്കുന്നത്. 1879-ൽ സ്ഥാപിതമായ ഈ ക്ലബ്ബ് ആറ് തവണ ഒന്നാം ഡിവിഷൻ കിരീടവും (1892, 1893, 1895, 1902, 1913,1936) രണ്ട് തവണ എഫ്.എ. കപ്പും (1937,1973.) നേടിയിട്ടുണ്ട്. 

1937-ൽ പ്രെസ്റ്റൺ നോർത്ത് എന്റിനെതിരെ 3-1-ന് ജയിച്ചാണ് സണ്ടർലന്റ് അവരുടെ ആദ്യത്തെ എഫ്.എ. കപ്പ് നേടിയത്. അതിനുശേഷം, 1958-ൽ ആദ്യമായി തരംതാഴ്തപ്പെടുംവരെ തുടർച്ചയായ 68 സീസണുകൾ അവർ ഒന്നാം ലീഗിൽ കളിച്ചു. രണ്ടാം ലോകമഹായുദ്ധത്തിനുശേഷം ക്ലബ്ബിന്റെ ഏറ്റവും പ്രധാനപ്പെട്ട വിജയം 1973-ലെ എഫ്.എ. കപ്പായിരുന്നു. കലാശക്കളിയിൽ ലീഡ്സ് യുണൈറ്റഡിനെ 1-0-നു തോല്പിച്ചു. സണ്ടർലന്റ് രണ്ടാം നിര ലീഗിൽ 5 തവണയും മൂന്നാം നിര ലീഗിൽ ഒരു തവണയും ഒന്നാമതെത്തിയിട്ടുണ്ട്.

1997-ൽ റോക്കർ പാർക്കിൽ നിന്ന് മാറിയശേഷം, 49,000 പേർക്ക് ഇരിക്കാൻ കഴിയുന്ന സ്റ്റേഡിയം ഓഫ് ലൈറ്റിലാണ് സണ്ടർലന്റ് കളിക്കുന്നത്. അയൽക്കാരായ ന്യൂകാസിൽ യുണൈറ്റഡാണ് ബദ്ധവൈരികൾ. 1898 മുതൽ പരസ്പരം മത്സരിക്കാൻ ആരംഭിച്ച ഇവർ തമ്മിലുള്ള കളികൾ ടൈൻ-വെയർ ഡെർബി എന്നറിയപ്പെടുന്നു.


</doc>
<doc id="160454" url="https://ml.wikipedia.org/wiki?curid=160454" title="ഇന്റർ മിലാൻ">
ഇന്റർ മിലാൻ

ഇറ്റലിയിലെ മിലാൻ ആസ്ഥാനമാക്കി പ്രവർത്തിക്കുന്ന ഒരു ഫുട്ബോൾ ക്ലബ്ബാണ് എഫ്.സി. ഇന്റർനാസ്യൊണൽ. ഇന്റർനാസ്യൊണൽ എന്നും ഇന്റർ എന്നും ചുരുക്കി വിളിക്കപ്പെടുന്ന ക്ലബ്ബ് ഇറ്റലി പുറത്ത് പൊതുവെ ഇന്റർ മിലാൻ എന്ന പേരിലാണ് അറിയപ്പെടുന്നത്. നിലവിലെ ഫിഫ ക്ലബ്ബ് വേൾഡ് കപ്പ് ജേതാക്കളും കോപ്പ ഇറ്റാലിയ ജേതാക്കളുമാണ് ഇന്റർ.

1908-ൽ മുതൽ ഇറ്റാലിയൻ ഫ്ട്ബോളിലെ ഏറ്റവും ഉയർന്ന ലീഗായ സീരി അ-യിലാണ് ഇന്റർ കളിക്കുന്നത്. 30 പ്രാദേശിക കിരീടങ്ങൾ ക്ലബ് നേടിയിട്ടുണ്ട്. 18 തവണ ലീഗ്, 7 തവണ കോപ്പ ഇറ്റാലിയ, 5 തവണ സൂപ്പർകോപ്പ ഇറ്റാലിയാന എന്നിവ അതിൽ ഉൾപ്പെടുന്നു. 

ഇന്റർ മൂന്ന് തവണ ചാമ്പ്യൻസ് ലീഗ് നേടിയിട്ടുണ്ട്. 1964-ലും1965-ലും അടുത്തടുത്ത സീസണുകളിലും പിന്നീട് 2010-ലും. 3 യുവെഫ കപ്പുകൾ, 2 ഇന്റർകോണ്ടിനന്റൽ കപ്പുകൾ, ഒരു ഫിഫ വേൾഡ് കപ്പ് എന്നിവയും ഇന്റർ നേടിയിട്ടുണ്ട്.

കറുപ്പും നീലയും വരകളുള്ളതാണ് ഇന്ററിന്റെ ജഴ്സി. സാൻ സീറോ സ്റ്റേഡിയം ഹോം ഗ്രൗണ്ടായി എ.സി. മിലാനുമായി പങ്ക്വയ്ക്കുന്നു. 1908-ൽ എ.സി. മിലാനിൽ നിന്ന് പിരിഞ്ഞ് രൂപീകരിക്കപ്പെട്ടതാണ് ഇന്റർ. ഈ രണ്ട് ക്ലബ്ബുകൾ തമ്മിലുള്ള വൈരി ഫുട്ബോൾ ലോകത്തെ ഏറ്റവും പ്രധാനപ്പെട്ടവയിൽ ഒന്നാണ്.


</doc>
<doc id="160455" url="https://ml.wikipedia.org/wiki?curid=160455" title="യാഥാർത്ഥ്യം">
യാഥാർത്ഥ്യം

തത്വചിന്തയിൽ, ഒരു കാര്യം കാണപ്പെടുകയും സങ്കൽപ്പിക്കപ്പെടുകയും ചെയ്യുന്ന അവസ്ഥളിൽനിന്ന് വ്യത്യസ്തമായി അത് വാസ്തവമായി നിലനിൽക്കുന്ന അവസ്ഥയാണ് യാഥാർത്ഥ്യം. വിശാലമായ അർത്ഥത്തിൽ, യാഥാർത്ഥ്യം എന്നത് വീക്ഷിക്കാനും മനസ്സിലാക്കുവാനും കഴിയുന്നതോ അല്ലാത്തതോ എന്ന വ്യത്യാസമില്ലാതെ ഉണ്ടായിരുന്നതും ഇപ്പോൾ ഉള്ളതുമായ ഒന്നാണ്. മനസ്സിൽ മാത്രമായല്ലാതെ മുമ്പ് ഉണ്ടായിരുന്നതും, ഇപ്പോൾ ഉള്ളതും, ഇനി ഉണ്ടാവാൻ പോകുന്നതുമായ എല്ലാമാണ് യാഥാർത്ഥ്യം എന്ന് അല്പം കൂടി വിശാലമായി നിർവചിക്കാം.

സാങ്കല്പികം, മിഥ്യ, സ്വപ്നം, അമൂർത്തം, മനസ്സിലുള്ളത്, തെറ്റായത്, കല്പിതമായത് എന്നിവയുടെ വിപരീതമായാണ് പൊതുവെ യാഥാർത്ഥ്യത്തെ കാണുന്നത്. സത്യം യാഥാർത്ഥ്യത്തെയും, അസത്യം യാഥാർത്ഥ്യമല്ലാത്തതിനെയും സൂചിപ്പിക്കുന്നു.


</doc>
<doc id="160456" url="https://ml.wikipedia.org/wiki?curid=160456" title="ജോർജ് ബെസ്റ്റ്">
ജോർജ് ബെസ്റ്റ്

വടക്കൻ അയർലന്റുകാരനായ ഒരു പ്രൊഫഷണൽ ഫുട്ബോൾ കളിക്കാരനായിരുന്നു ജോർജ് ബെസ്റ്റ് (22 മെയ് 1946 – 25 നവംബർ 2005) . മാഞ്ചസ്റ്റർ യുണൈറ്റഡ് ക്ലബ്ബിനു വേണ്ടിയും വടക്കൻ അയർലന്റ് ദേശീയ ടീമിനുവേണ്ടിയും ഇദ്ദേഹം കളിച്ചിരുന്നു. വേഗത, ത്വരണം, സന്തുലനം, ഇരുകാലുകളുടെയും പ്രയോഗം, പ്രതിരോധക്കാരെ മറികടക്കുന്നതിലുള്ള മികവ് തുടങ്ങിയവ വിങ്ങറായി കളിച്ച ഇദ്ദേഹത്തിന്റെ കേളീശൈലിയുടെ പ്രത്യേകതകളായിരുന്നു. അദ്ദേഹത്തിന്റെ ഏറ്റവും മികച്ച വർഷമായ 1968-ൽ, മാഞ്ചസ്റ്റർ യുണൈറ്റഡിനൊപ്പം യൂറോപ്യൻ കപ്പ് നേടുകയും യൂറോപ്പിലെ ഏറ്റവും മികച്ച ഫുട്ബോൾ കളിക്കാരനായി തെരഞ്ഞെടുക്കപ്പെടുകയും ചെയ്തു. ശാരീരികക്ഷമത ഉള്ളപ്പോഴെല്ലാം സ്ഥിരമായി അദ്ദേഹം ദേശീയ ടീമിൽ ഇടം നേടിയിരുന്നു. 37 മത്സരങ്ങൾ കളിക്കുകയും 9 ഗോളുകൾ അടിക്കുകയും ചെയ്തെങ്കിലും ദേശീയ ടീമിനു ലോകകപ്പ് യോഗ്യത നേടിക്കൊടുക്കാൻ അദ്ദേഹത്തിനായില്ല.

1999-ൽ ഐ.എഫ്.എഫ്.എച്ച് നടത്തിയ നൂറ്റാണ്ടിലെ മികച്ച യൂറോപ്യൻ കളിക്കാരുടെ തെരെഞ്ഞെടുപ്പിൽ 11 -ാമനായും നൂറ്റാണ്ടിലെ മികച്ച ലോക കളിക്കാരുടെ തെരഞ്ഞെടുപ്പിൽ 16-ആമനായും ബെസ്റ്റ് തെരഞ്ഞെടുക്കപ്പെട്ടു. യുവെഫ സുവർണ്ണ ജൂബിലി തെരെഞ്ഞെടുപ്പിൽ ജെർഡ് മുള്ളറിനു പിറകിലായി 19-ാം സ്ഥാനം ഇദ്ദേഹം നേടി. വടക്കൻ അയർലന്റിലെ വളരെയധികം ആരാധിക്കപ്പെട്ട ഇദ്ദേഹത്തെപ്പറ്റി അവിടെ ഇങ്ങനെ ഒരു ചൊല്ലുണ്ട്: "മറഡോണ മികച്ചത്; പെലെ അതിനേക്കാൾ മികച്ചത്; ജോർജ് ഏറ്റവും മികച്ചത്." ("Maradona good; Pelé better; George Best.")

താരപദവിയിലെത്തിയ ആദ്യ ഫുട്ബോൾ കളിക്കാരിലൊരാളായിരുന്നു ബെസ്റ്റ്. എന്നാൽ അതിരുവിട്ട ജീവിതശൈലി അമിത മദ്യപാനത്തിലേക്ക് നയിച്ചു. ബെസ്റ്റിന്റെ കളിജീവിതത്തിന് നേരത്തേ തിരശ്ശീല വീഴുന്നതിന് ഇത് കാരണമായി. വൃക്കയിലെ അണുബാധയെത്തുടർന്ന് വിവിധ അവയവങ്ങൾക്കുണ്ടായ തകരാറു മൂലം 2005-ൽ 59-ആം വയസ്സിൽ ഇദ്ദേഹം മരണമടഞ്ഞു.


</doc>
<doc id="160457" url="https://ml.wikipedia.org/wiki?curid=160457" title="ഹയാ">
ഹയാ

ഓർനിത്തോപോഡ് വിഭാഗത്തിൽ പെട്ട ഒരു ദിനോസർ ആണ് ഹയാ. ഹയാ ജീവിച്ചിരുന്നത് അന്ത്യ ക്രിറ്റേഷ്യസ് കാലത്താണ്.

ഇവയുടെ ഫോസ്സിൽ കണ്ടുകിട്ടിയിട്ടുള്ളത് മംഗോളിയയിൽ നിന്നുമാണ്. ഫോസ്സിൽ പഠനത്തിൽ നിന്നും ഇവ ദഹനം സഹായിക്കാനായി (ഗാസ്ട്രോലിത്) ഉരുള്ളൻ കല്ലുകൾ വിഴുങ്ങിയിരുന്നതായി കണ്ടെത്തിയിട്ടുണ്ട്. ഇവയുടെ ഒന്നിലധികം ഫോസ്സിലുകൾ ഇതു വരെ കിട്ടിയിട്ടുണ്ട് .


</doc>
<doc id="160458" url="https://ml.wikipedia.org/wiki?curid=160458" title="മൈക്രോറാപ്റ്റർ">
മൈക്രോറാപ്റ്റർ

വളരെ ചെറിയ ഒരിനം തെറാപ്പോഡ വിഭാഗം ദിനോസർ ആണ് മൈക്രോറാപ്റ്റർ. തുടക്ക ക്രിറ്റേഷ്യസ് കാലത്താണ് ഇവ ജീവിച്ചിരുന്നത്. പേരിന്റെ അർഥം ചെറിയ കള്ളൻ എന്നാണ്.

ചൈനയിൽ നിന്നും ആണ് ഇവയുടെ ഫോസ്സിൽ കണ്ടുകിട്ടിയിട്ടുള്ളത്. ഇവയുടെ പൂർണ്ണമായ അനേകം ഫോസ്സിൽ കണ്ടുകിട്ടിയിട്ടുണ്ട്. ഫോസ്സിൽ പഠനത്തിൽ നിന്നും ഇവയ്ക്ക് കൈയിലും കാലിലും തൂവലുകൾ ഉണ്ടായിരുന്നതായി തെളിഞ്ഞിട്ടുണ്ട് .

ഇവയുടെ ഏകദേശ നീളം 77 - 90 സെ. മീ. ആണ്. ഏകദേശം 1 കിലോഗ്രാം ഭാരവും ഉണ്ടായിരുന്നു. ഏറ്റവും ചെറിയ ആദ്യ പത്തു ദിനോസറുകളിൽ ഇവയുടെ സ്ഥാനം ഏഴാമത് ആണ്.


</doc>
<doc id="160459" url="https://ml.wikipedia.org/wiki?curid=160459" title="മോണോക്ലോണിയെസ്">
മോണോക്ലോണിയെസ്

അന്ത്യ ക്രിറ്റേഷ്യസ് കാലത്തുള്ള ഒരു ദിനോസർ ആണ് മോണോക്ലോണിയെസ്. മുഖത്ത് ഒരു കൊമ്പ് മാത്രം ഉള്ള ഫ്രിൽ എന്ന മുഖത്തിനു ചുറ്റും ഉള്ള അസ്ഥിയുടെ ആവരണം ഉള്ള ദിനോസർ ആണ് ഇവ. പേരിന്റെ അർഥം ഒരു നിര പല്ല് മാത്രം ഉള്ളത് എന്നാണ്.സെറാടോപിയ എന്ന കുടുംബത്തിൽ പെട്ടവ ആണ് ഇവ.

തത്തകളുടെ പോലെയുള്ള ഒരു ചുണ്ടായിരുന്നു ഇവയ്ക്ക്. ഇതുപയോഗിച്ച് ഇവ കോൻ, പൈൻ എന്നി സസ്യങ്ങൾ ആയിരിക്കണം ഭക്ഷിച്ചിട്ടുണ്ടാവുക എന്ന് കരുതപ്പെടുന്നു. പുഷ്പിക്കുന്ന ചെടികൾ അക്കാലത്ത് വളരെ വിരമായിരുന്നു.


</doc>
<doc id="160460" url="https://ml.wikipedia.org/wiki?curid=160460" title="ജുറാവെനേറ്റർ">
ജുറാവെനേറ്റർ

ഒരു ചെറിയ ഇനം സിലുരോസൗറിയ ദിനോസർ ആണ് ജുറാവെനേറ്റർ. ഇവ ജർമനിയിൽ ഉള്ള ജുറാ മലനിരകളിൽ ഇന്നുള്ള സ്ഥലങ്ങളിലാണ് ജീവിച്ചിരുന്നത് എന്ന് കരുതുന്നു. ഇവ ജീവിച്ചിരുന്നത് അന്ത്യ ജുറാസ്സിക് കാലത്ത് ആണ്.

ഇവയുടെ കണ്ണിനു ചുറ്റും ഉള്ള അസ്ഥിയുടെ പഠനത്തിൽ നിന്നും ഇവ രാത്രി സഞ്ചാരിയായ ദിനോസർ ആയിരുന്നു എന്ന് തെളിഞ്ഞിട്ടുണ്ട്.


</doc>
<doc id="160461" url="https://ml.wikipedia.org/wiki?curid=160461" title="ഡോളോഡോൺ">
ഡോളോഡോൺ

ഓർനിത്തോപോഡ് വിഭാഗത്തിൽ പെട്ട ഒരു വലിയ ദിനോസർ ആണ് ഡോൾഓഡോൺ. തുടക്ക ക്രിറ്റേഷ്യസ് കാലത്ത് യൂറോപ്പിൽ ആണ് ഇവ ജിവിചിരുനത് . ഇവ ഭാഗികം ആയി രണ്ടു കാലിൽ സഞ്ചരിച്ചിരുന്ന ദിനോസർ ആയിരുന്നു.

ഇവയുടെ ഏകദേശ നീളം 6 മീറ്റർ ( 20 അടി ) ആണ് , ഏകദേശം 1 ടൺ ഭാരവും ഉണ്ടായിരുന്നു.


</doc>
<doc id="160470" url="https://ml.wikipedia.org/wiki?curid=160470" title="ശാലിനി എന്റെ കൂട്ടുകാരി">
ശാലിനി എന്റെ കൂട്ടുകാരി

മോഹന്റെ സംവിധാനത്തിൽ 1980-ൽ പുറത്തിറങ്ങിയ ഒരു മലയാളചലച്ചിത്രമാണ് ശാലിനി എന്റെ കൂട്ടുകാരി ("Shalini Ente Koottukari").. 'പാർവതിക്കുട്ടി' എന്ന തന്റെ കഥയെ ആസ്പദമാക്കി പി. പത്മരാജൻ തിരക്കഥ രചിച്ചു. മിത്ര നിർമ്മിച്ച ഈ ചിത്രത്തിന്റെ സംഗീതസംവിധാനം ദേവരാജനാണ്. യു. രാജഗോപാൽ ഛായാഗ്രഹണവും ജി. വെങ്കിട്ടരാമൻ ചിത്രസംയോജനവും നിർവ്വഹിച്ചു. കേന്ദ്രകഥാപാത്രമായ "ശാലിനി"യെ അവതരിപ്പിച്ചത് ശോഭ എന്ന അഭിനേത്രിയാണ്. സുകുമാരൻ, ജലജ, വേണു നാഗവള്ളി, സുകുമാരി, കെ.പി. ഉമ്മർ, ശ്രീനാഥ്, രവി മേനോൻ തുടങ്ങിയവരും ചിത്രത്തിൽ അഭിനയിച്ചു..

ഗാനങ്ങൾ :എം.ഡി. രാജേന്ദ്രൻ<br>
ഈണം : ജി. ദേവരാജൻ

ശാലിനി എന്റെ കൂട്ടുകാരി (1980)


</doc>
<doc id="160471" url="https://ml.wikipedia.org/wiki?curid=160471" title="കെ.പി. ഉമ്മർ">
കെ.പി. ഉമ്മർ

ഒരു മലയാളചലച്ചിത്രങ്ങളിലെ വില്ലൻ നടൻമാരിലൊരാളായിരുന്നു കെ.പി.ഉമ്മർ. നാടക നടനായിരുന്ന ഇദ്ദേഹം 60-70 കളിൽ സുന്ദരനായ പ്രതിനായകനായും ഹാസ്യ സ്വഭാവമുള്ള തോന്നിവാസി യുവാവായും നിഷ്കളങ്കനായ കുടുംബക്കാരനായും അഭ്രപാളിയിൽ തിളങ്ങി.

കോഴിക്കോട് ജില്ലയിലെ തെക്കേപ്പുറം എന്ന പ്രദേശത്ത് 1929 ഒക്ടോബർ 11-ന് കെ.പി. ഉമ്മർ ജനിച്ചു. കെ.പി.എ.സി. തുടങ്ങിയ നാടക ട്രൂപ്പുകളിൽ ഒരു നടനായി അഭിനയജീവിതത്തിലേയ്ക്ക് വന്ന ഇദ്ദേഹം 1965-ൽ എം.ടിയുടെ മുറപ്പെണ്ണിലൂടെയാണ് ചലച്ചിത്ര അഭിനയരംഗത്തേയ്ക്ക് വരുന്നത്. 1965 മുതൽ 1995 വരെയുള്ള കാലഘട്ടങ്ങളിൽ മലയാളചലച്ചിത്രങ്ങളിൽ സജീവമായിരുന്നു. ഇദ്ദേഹം നസീറിന്റെ എതിരാളിയായിട്ടായിരുന്നു കൂടുതൽ ചിത്രങ്ങളിലും അഭിനയിച്ചിരുന്നത്. ഭാര്യമാർ സൂക്ഷിക്കുക, മരം, തെറ്റ്, കണ്ണൂർ ഡീലക്സ്, സി.ഐ.ഡി നസീർ, അർഹത, ആലിബാബയും 41 കള്ളൻമാരും, ഓർക്കാപ്പുറത്ത്, ശാലിനി എന്റെ കൂട്ടുകാരി, മാന്നാർ മത്തായി സ്പീക്കിംഗ് എന്നിവയിലെ അഭിനയം ശ്രദ്ധേയമാണ് .ഏഷ്യാനെറ്റ് ടിവി ചാനലിലെ പേയിംഗ് ഗസ്റ്റ് എന്ന സീരിയലിലും അവസാന കാലത്ത് ഇദ്ദേഹം ഒരു കൈ നോക്കി.

72-ആം വയസ്സിൽ വാർദ്ധക്യസഹജമായ അസുഖങ്ങളെത്തുടർന്ന് 2001 ഒക്ടോബർ 29-ന് ചെന്നൈയിലെ വിജയ ആശുപത്രിയിൽ വച്ച് അന്തരിച്ച ഇദ്ദേഹത്തിന്റെ മൃതദേഹം ചെന്നൈ ചൂളൈമേട്‌ ജൂമാമസ്ജിദ് കബർസ്ഥാനത്താണ് സംസ്‌കരിച്ചിട്ടുള്ളത്.. ഇമ്പിച്ചമീബീ ഉമ്മറായിരുന്നു ഭാര്യ. മൂന്ന് മക്കളുണ്ട്. മകൻ റഷീദും ചലച്ചിത്രനടനാണ്.


</doc>
<doc id="160472" url="https://ml.wikipedia.org/wiki?curid=160472" title="മുറപ്പെണ്ണ്">
മുറപ്പെണ്ണ്

1965- ൽ പുറത്തിറങ്ങിയ മലയാളചലച്ചിത്രമായിരുന്നു മുറപ്പെണ്ണ്. എം.ടിയുടെ കഥ സംവിധാനം ചെയ്തത് എ. വിൻസന്റ് ആയിരുന്നു. രൂപവാണിയുടെ ബാനറിൽ ശോഭനാപരമേശ്വരൻ നായരായിരുന്നു ഈ ചിത്രം നിർമ്മിച്ചത്. "സ്നേഹത്തിന്റെ മുഖങ്ങൾ" എന്ന എം.ടിയുടേതന്നെ ചെറുകഥയിലെ പ്രമേയം തന്നെയാണ് ഇതിലുള്ളത്. ചിദംബരനാഥായിരുന്നു സംഗീതസംവിധായകൻ. എ. വെങ്കട്ട് ഛായാഗ്രഹണം നിർവ്വഹിച്ച ഈ ചിത്രത്തിന്റെ ചിത്രസംയോജനം നിർവ്വഹിച്ചത് ജി. വെങ്കിട്ടരാമനായിരുന്നു. ഉമ്മറിന്റെ ആദ്യ ചിത്രം കൂടിയായിരുന്നു ഇത്.

പ്രേം നസീർ, കെ.പി. ഉമ്മർ, മധു, ശാരദ, പി.ജെ. ആന്റണി, അടൂർ ഭാസി, എസ്.പി. പിള്ള, ശാന്താദേവി, നെല്ലിക്കോട് ഭാസ്കരൻ, നിലമ്പൂർ ബാലൻ എന്നിവരായിരുന്നു ഈ ചിത്രത്തിലെ അഭിനേതാക്കൾ.




</doc>
<doc id="160473" url="https://ml.wikipedia.org/wiki?curid=160473" title="കള്ളൻ പവിത്രൻ">
കള്ളൻ പവിത്രൻ

പത്മരാജന്റെ സംവിധാനത്തിൽ 1981-ൽ പുറത്തിറങ്ങിയ മലയാളചലച്ചിത്രമാണ് കള്ളൻ പവിത്രൻ. പത്മരാജന്റെ തന്നെ ഇതേപേരിലുള്ള ചെറുകഥയുടെ ചലച്ചിത്രാവിഷ്കാരമായിരുന്നു ഇത്. ചിത്രത്തിൽ പവിത്രൻ എന്ന കള്ളൻ കഥാപാത്രം അവതരിപ്പിച്ചിരിക്കുന്നത് നെടുമുടി വേണുവാണ്. അടൂർ ഭാസി, ഭരത് ഗോപി തുടങ്ങിയവരും ഈ ചിത്രയിൽ അഭിനയിച്ചിട്ടുണ്ട്. സുനിത പ്രൊഡക്ഷൻസിന്റെ ബാനറിൽ എം. മണി നിർമ്മിച്ച ഈ ചിത്രത്തിന്റെ പശ്ചാത്തലസംഗീതം നിർവ്വഹിച്ചിരിക്കുന്നത് ശ്യാം ആണ്. വിപിൻ ദാസ് ഛായാഗ്രഹണവും നിർവ്വഹിച്ചിരിക്കുന്നു.
സുചരിതയും പതിഭക്തയുമായ ഭാര്യ ഉണ്ടായിരിക്കെ കണ്ണിൽകണ്ടപെണ്ണുങ്ങളുടെ പിറകെ പോകുന്ന എല്ലാ അവനും അപകടം ഫലം എന്ന ഗുണപാഠത്തോടെയാണ് പത്മരാജൻ ഈ കഥ അവതരിപ്പിക്കുന്നത്. നാട്ടിലെ ചെറിയ ചെറിയ കളവുകളൂമായി വീടുപുലർത്താൻ കഷ്ടപ്പെടുന്നവനാണ് പവിത്രൻ. കള്ളൻ എന്ന പേരല്ലാതെ കാര്യമായ സമ്പാദ്യമൊന്നുമില്ല. ആദ്യഭാര്യയും രണ്ട് മക്കളുമിരിക്കെ തന്നെ മദാലസയായ ദമയന്തിയേയും പാതിപരസ്യമായി ഭാര്യയാക്കിയിരിക്കുന്നു. ഒരിക്കൽ അരിയാട്ടുമില്ല് നടത്തുന്ന മാമച്ചന്റെ കിണ്ടിയും മൊന്തയും കട്ടു എന്ന് ആരോപിക്കുന്നു. അന്വേഷിക്കാൻ വന്ന മാമച്ചനുമായിദമയന്തി അതിന്റെ പേരിൽ അടുക്കുന്നു. പവിത്രൻ പിണങ്ങിപോകുന്നു. പവിത്രൻ തന്റെ ഭാര്യയായ ജാനകിയും മക്കളൂമൊത്ത് സുഖമായി കഴിയുന്നു. മൊന്തയും കിണ്ടിയും വിൽക്കാനായി നഗരത്തിലെത്തിയ പവിത്രൻ അവിടെ തന്നെക്കാൾ വലിയ ഒരു കള്ളനായ പാത്രക്കടക്കാരനെ പരിചയപ്പെടുന്നു. അയാളൂടെ ഗോഡൗണിൽ പലതരം ചെമ്പു, ഓട്ടുപാത്രങ്ങളൂം കാണുന്നു. 
പവിത്രൻ ക്രമത്തിൽ സമ്പന്നനായിമാറുന്നു. അരികുത്തിച്ചു വിറ്റിരുന്ന ജാനകിക്കായി അയാൾ പുതിയ മില്ല് തുറക്കുന്നു. സ്വന്തം കാറും ഡ്രൈവറും ഒക്കെ ആകുന്നു. മാമച്ചൻ കച്ചവടമില്ലത്തവനാകുന്നു. അസൂയയും തോൽ വിയും സഹിക്കാതെ അയാൾ ഉരുകുന്നു. പവിത്രന്റെ കള്ള്ത്തരം താൻ പുറത്ത് കൊണ്ടുവരാമെന്ന് ദമയന്തി ഉറപ്പുനൽകുന്നു. ഇതിനിടയിൽ ഒരിക്കൽ ദമയന്തിയുടെ അനുജത്തി ഭാമയെ കണ്ട പവിത്രൻ വളർന്നുവരുന്ന അവളൂടെ സൗന്ദര്യത്തിൽ മുഴുകുന്നു അവളെ മെല്ലെ തന്നിലേക്കടുപ്പിക്കാൻ ശ്രമിക്കുന്നു. അവൾ അടുപ്പം ഭാവിച്ച് പവിത്രന്റെ സമ്പന്നതയുടെ രഹസ്യം മനസ്സിലാക്കുന്നു. 
പാത്രം വിൽക്കാൻ പോയ പവിത്രന് ആ കള്ളനായ കച്ചവടക്കാരന്റെ ഗോഡൗണിനെക്കുറിച്ചും പുറത്തുനിന്ന് പൂട്ടിയപോലെ തോന്നുന്ന അതിന്റെ രഹസ്യ പൂട്ടും മനസ്സിലാക്കി ഒരിക്കൽ അവിടെ കയറി ഒരു പ്രതിമ മോഷ്ടിക്കുന്നു അത് തനി തങ്കമായിരുന്നു. അതാണ് സമ്പത്തിലേക്ക് നയിച്ചതെന്ന് മനസ്സിലാക്കുന്നു. ഭാമ അയാളോട് എന്നാൽ ആ മാമച്ചന്റെ മൊന്തകൂടികൊടുത്ത് അപവാദം തീർത്താലെ താൻ വിവാഹത്തിനു സമ്മതിക്കൂ എന്ന് പറയുന്നു. പണീപ്പെട്ട് അയാൾ അത് തിരഞ്ഞ് കണ്ട്പിടിച്ച് കൊണ്ടുവരുന്നു. ഭാമ അത് വാങ്ങാതെ അറിയിച്ചതനുസരിച്ച് കള്ളനെ അറസ്റ്റ് ചെയ്യുന്നു. നല്ലവള്ളായ ഭാര്യയെ മറന്നതിന് അയാൾ ശിക്ഷ അനുഭവിക്കുന്നു.

കള്ളൻ പവിത്രൻ 1981


</doc>
<doc id="160482" url="https://ml.wikipedia.org/wiki?curid=160482" title="കേരളത്തിലെ വനങ്ങൾ">
കേരളത്തിലെ വനങ്ങൾ

കേരളത്തിന്റെ മൊത്തം വിസ്തീർണ്ണത്തിന്റെ 29.1 ശതമാനം, അതായത് 11,309.5 ചതുരശ്രകിലോമീറ്റർ വനമേഖലയാണ്. കേരള വനം വന്യജീവിവകുപ്പിന്റെ മേൽനോട്ടത്തിലുള്ള ഈ വനമേഖലയെ സംരക്ഷിതവനം (reserved), നിർദ്ദിഷ്ട-സംരക്ഷിതവനം (proposed reserve), നിക്ഷിപ്തവനം (vested), പരിസ്ഥിതിദുർബലപ്രദേശങ്ങൾ (Ecologically fragile land) എന്നിങ്ങനെ തരം തിരിച്ചിട്ടുണ്ട്.

കേരളത്തിലെ ആദ്യത്തെ റിസർവ് വനമാണ് കോന്നി വനമേഖല. 1887-ൽ തിരുവിതാംകൂർ മഹാരാജാവ് വന നിയമം നടപ്പാക്കിയ പ്രകാരം 1888 ഒക്ടോബർ 9-നാണ് മേഖല നിലവിൽ വന്നത്. 1894-ൽ വനനിയമം പരിഷ്കരിക്കുകയും വനത്തെ ഡിവിഷനുകളായും റേഞ്ചുകളായും തിരിച്ച് കൂടുതൽ വനപ്രദേശങ്ങൾ റിസർവ് വനങ്ങളായി മാറ്റുകയും ചെയ്തു.

താഴെക്കാണുന്ന വിവിധ വിഭാഗങ്ങളിലുള്ള വനങ്ങൾ കേരളത്തിലുണ്ട്.

കേരളത്തിലെ വനങ്ങളുടെ ഏകദേശം നാലിൽ ഒന്ന് ഭാഗത്തോളവും നിത്യഹരിതവനങ്ങളാണ് (3.48 ലക്ഷം ഹെക്ടർ). പശ്ചിമഘട്ടത്തിന്റെ പ്രാന്തപ്രദേശങ്ങളിലാണ് ഇവ വ്യാപകമായിട്ടുള്ളത്. കേരളത്തിലെ ദേശീയോദ്യാനങ്ങൾ, പ്രത്യേകിച്ചും സൈലന്റ്വാലി, നിത്യഹരിതവനങ്ങളാൽ സമ്പന്നമാണ്. കേരളത്തിലെ നിത്യഹരിത വനങ്ങളെ മൂന്നായി തരംതിരിച്ചിരിക്കുന്നു.
ദക്ഷിണ പർവതമുകൾ നിത്യഹരിതവനങ്ങൾ (Southern Hilltop Tropical Evergreen Forests). ഒരു മാതൃകാ നിത്യഹരിതവനത്തിനെ അപേക്ഷിച്ച് ഉയരം കുറഞ്ഞ വൃക്ഷങ്ങളാണ് ഇവിടെയുള്ളത്. കുന്നുകളുടെ മുകളിലും ചരിവുകളിലുമാണ് ഇത്തരം വനങ്ങൾ കാണപ്പെടുന്നത്. പശ്ചിമഘട്ടത്തിന്റെ ചില ഭാഗങ്ങളിൽ കാണപ്പെടുന്ന പർവതമുകൾ വനങ്ങളിൽ ശരാശരി 4500 മില്ലിമീറ്ററിൽ അധികം വാർഷികവർഷപാതവും ഉയർന്ന ആർദ്രതയും അനുഭവപ്പെടുന്നു. നൂറുകണക്കിന് ഇനം മുളകളും വളളിച്ചെടികളും ഇവിടുത്തെ പ്രത്യേകതകളാണ്.

കേരളത്തിന്റെ പടിഞ്ഞാറൻ തീരപ്രദേശത്തിനു സമീപത്തായി സ്ഥിതി ചെയ്യുന്ന പടിഞ്ഞാറൻ തീര നിത്യഹരിതവനങ്ങൾ (West Coast Evergreen forests) നിരവധി സ്പീഷീസ് സസ്യജന്തുജാലങ്ങളാൽ അനുഗൃഹീതമാണ്. 45 മീറ്ററിൽ അധികം ഉയരമുള്ള വൃക്ഷങ്ങളാൽ നിബിഡമാണ് ഈ വനങ്ങൾ. 250-1200 മീ. വരെ ഉന്നതിയിലാണ് ഈ വിഭാഗം വനങ്ങൾ കാണപ്പെടുന്നത്. സമുദ്രനിരപ്പിൽ നിന്നുള്ള ഉയരം കൂടുതലുള്ള പ്രദേശങ്ങളിൽ ഇത്തരം വനങ്ങളുടെ ഉയരം കുറയുന്നു. 1500-5000 മില്ലിമീറ്ററാണ് ശരാശരി വാർഷിക വർഷപാതം. നാങ്ക് (Mesua ferrea) പാലി (Palaquium ethipticum), വെടിപ്ലാവ് (Cullenia exarillata) എന്നിവ ഇവിടുത്തെ ചില വൃക്ഷങ്ങളാകുന്നു. മറ്റു നിത്യഹരിത വനങ്ങളിൽ സുലഭമായി കണ്ടുവരുന്ന കൽപ്പയൻ (Dipterocarpus indicus), കമ്പകം (Hopea parvifolia) എന്നീ വൃക്ഷങ്ങൾ കാണപ്പെടുന്നില്ല എന്നത് ഈ വിഭാഗത്തിന്റെ പ്രത്യേകതയാണ്. മൃദുലമായ കാണ്ഡത്തോടുകൂടിയ വള്ളിച്ചെടികളും ഇവിടെ ധാരാളമായുണ്ട്.
പശ്ചിമഘട്ടത്തിൽ 2000 മി.മീറ്ററിൽ അധികം മഴ ലഭിക്കുന്നതും സദാ കാറ്റ് വീശുന്നതുമായ പ്രദേശങ്ങളിലാണ് നനവാർന്ന നിത്യഹരിത - അർധനിത്യഹരിത ക്ലൈമാക്സ് വനങ്ങൾ (Wet evergreen and semievergreen climax forests) കാണപ്പെടുന്നത്. ഓരോ പ്രദേശത്തും അനുഭവപ്പെടുന്ന ആർദ്രത, മഴ തുടങ്ങിയ കാലാവസ്ഥാ വ്യതിയാനങ്ങൾക്ക് അനുസൃതമായി സസ്യജന്തുജാലങ്ങളിലും സാരമായ വ്യത്യാസം അനുഭവപ്പെടുന്നുണ്ട്. സമുദ്രനിരപ്പിൽ നിന്നുള്ള ഉയരം അനുസരിച്ച് ഈ വനങ്ങളെ വീണ്ടും മൂന്നായി തിരിച്ചിരിക്കുന്നു. 1. താഴ്ന്ന (0-800 മീ.) 2. ഇടത്തരം (800-1450) 3. ഉയർന്ന (1400-1800) നിത്യഹരിതവനങ്ങൾ എന്നിങ്ങനെ.

കേരളത്തിലെ നിത്യഹരിത വനങ്ങളിൽ വെള്ളപ്പൈൻ (Vateria indica), പാലി (Palaquim ellipticum), കൽപയിൻ (Dipterocarpus indicus), കമ്പകം (Hopea parviflora), വെടിപ്ലാവ് (Cullenia exarillata), നാങ്ക് (Mesua ferrea), കുളമാവ് (Machilus macrantha), ആഞ്ഞിലി (Artocarpus hirsuta) എന്നിവ ഒന്നാം തട്ടിലും സിന്ദൂരം (Mallotus philippensis), പൂവം (Schleichera oleosa), കാരമാവ് (Eleocarpus serratus), നെടുനാർ (Polyalthia fragrans), വഴന (Cinnamomum ceylanica), ചേര് (Holigarna arnottiana), ചോരപ്പാലി (Myristica beddomi), വട്ട (Macaranga peltata) എന്നിവ രണ്ടാം തട്ടിലും വളരുന്നു. മണിപ്പെരണ്ടി (Leea indica), ഏലം (Elettaria cardamomum), കരിങ്കുറിഞ്ഞി (Strobilanthus sps), കൂര (Curcuma sps) എന്നിവയാണ് മൂന്നാം തട്ടിലെ പ്രധാന സസ്യയിനങ്ങൾ. കൂടാതെ ചൂരൽ (Calamus sps), രാമദന്തി (Smylax ceylanica), കാട്ടുമുരുളക് (Pepper sps) തുടങ്ങിയ വള്ളിച്ചെടികളും നിത്യഹരിതവനങ്ങളിൽ വളരുന്നുണ്ട്.

ജന്തുവൈവിധ്യംകൊണ്ടും ശ്രദ്ധേയമാണ് നിത്യഹരിതവനങ്ങൾ. കേരളത്തിലെ നിത്യഹരിതവനങ്ങളിൽ പ്രത്യേകിച്ചും സൈലന്റ്വാലിയിൽ കണ്ടുവരുന്ന ഒരു സസ്തനിയാണ് സിംഹവാലൻ കുരങ്ങ് (Lion tailed macaque). ആന, കുറുക്കൻ, കാട്ടുപോത്ത്, പുലി, പുള്ളിമാൻ തുടങ്ങിയവയാണ് ഇവിടെ സാധാരണയായി കണ്ടുവരുന്ന മറ്റു മൃഗങ്ങൾ. കൂടാതെ വിവിധയിനം ഷഡ്പദങ്ങളെയും കേരളത്തിലെ നിത്യഹരിതവനങ്ങളിൽ കാണാൻകഴിയും. നീലയക്ഷിപ്പക്ഷികൾ (fariy blue birds), വലിയ കരിംചുണ്ടൻ മരംകൊത്തി (great black beaked woodpecker), ഇന്ത്യൻ ഹോൺബിൽ, നീലഗിരി കാട്ടുപ്രാവ് (Nilgiri woodpigeon), വയനാടൻ ചിരിപ്പക്ഷി (Wynad laughing thrush) തുടങ്ങിയ പക്ഷികൾ കേരളത്തിലെ നിത്യഹരിതവനങ്ങളിൽ മാത്രം കണ്ടുവരുന്നവയാണ്.

ഇടതൂർന്ന നിത്യഹരിതവനങ്ങൾ, ഭൂമിക്കു മുകളിൽ ഒരു ആവരണംപോലെ നിലകൊള്ളുന്നതിനാൽ വേനൽക്കാലങ്ങളിൽ ബാഷ്പീകരണത്തിന്റെ തോത് നന്നെ കുറയ്ക്കുകയും മണ്ണിലെ ഈർപ്പത്തെ നിലനിർത്തുകയും ചെയ്യുന്നു. കൂടാതെ മണ്ണിന്റെ ജലാഗ്രഹണ (recharge) സാധ്യതയും ഇവിടെ കൂടുതലാണ്. തടികൾ, തടിയേതര വനവിഭവങ്ങൾ, ഈറ്റ, ചൂരൽ തുടങ്ങിയവയ്ക്കു പുറമേ ഔഷധസസ്യങ്ങളും നിത്യഹരിതവനങ്ങളിൽ നിന്നു ലഭ്യമാണ്.


</doc>
<doc id="160502" url="https://ml.wikipedia.org/wiki?curid=160502" title="ദി ഗുഡ് എർത്ത്">
ദി ഗുഡ് എർത്ത്

ഇരുപതാം നൂറ്റാണ്ടിലെ ഏറെ ജനപ്രീതി നേടിയ നോവലാണ് ദി ഗുഡ് എർത്ത്‌. അമേരിക്കൻ എഴുത്തുകാരിയായ പേൾ എസ് ബക്ക് 1931-ൽ ഇത് രചിച്ചു.പാശ്ചാത്യർക്ക് ചൈനയോട്‌ അഭിമുഖ്യമുണ്ടാകാൻ ഈ കൃതി ഏറെ ഉപകരിച്ചു. ഗുഡ് എർത്ത്‌ എഴുതിയതോടെ ലോക പ്രശസ്തയായ പേൾ എസ്സ് ബക്കിന് ഈ കൃതി പുലിസ്റ്റെർ സമ്മാനവും 1938-ലെ നോബൽ സമ്മാനവും നേടിക്കൊടുത്തു.അച്ഛനും അമ്മയും ചൈനയിൽ മിഷനറിമാരായതിനാൽ ചെറുപ്പകാലത്ത് അവിടെ ജീവിക്കുവാനും ചൈനക്കാരെക്കുറിച്ച് ആഴത്തിൽ പഠിക്കുവാനും സാധിച്ചു.ചൈനയിലെ ജീവിതത്തിന്റെ പശ്ചാത്തലത്തിൽ അവിടുത്തെ ഒരു കർഷക കുടുംബത്തിന്റെ കഥ ഈ കൃതിയിൽ ഹൃദ്യമായി അവതരിപ്പിച്ചിരിക്കുന്നു.ഇരുപതിലേറെ ഭാഷകളിലേക്ക് വിവർത്തനം ചെയ്യപ്പെട്ടിട്ടുള്ള ഈ കൃതി മലയാളത്തിൽ "നല്ല ഭൂമി " എന്ന പേരിൽ പ്രസിദ്ധീകരിച്ചിട്ടുണ്ട്.


</doc>
<doc id="160504" url="https://ml.wikipedia.org/wiki?curid=160504" title="മയൂരധ്വജൻ">
മയൂരധ്വജൻ

ശ്രീകൃഷ്ണഭക്തനായ താമ്രാവതിയിലെ രാജാവ്. മഹാഭാരതത്തിൽ അശ്വമേധികപർവ്വത്തിൽ ഇദ്ദേഹത്തെക്കുറിച്ച് പരാമർശമുണ്ട്. കുരുക്ഷേത്രയുദ്ധത്തിനുശേഷം രാജാവായി അഭിഷിക്തനായ യുധിഷ്ഠിരൻ അശ്വമേധയാഗം നടത്തി. ഇതെ സമയത്ത് താമ്രവതിയിലെ മയൂരധ്വജനും അശ്വമേധയാഗം നടത്തി. താമ്രാവതിയുടെ യാഗാശ്വത്തെ അനുഗമിച്ചത് പുത്രനായ താമ്രധ്വജനായിരുന്നു. ഹസ്തിനപുരിയുടെ യാഗാശ്വത്തെ പിന്തുടരാൻ നിയുക്തനായത് അർജ്ജുനനും. പല രാജ്യങ്ങളും കടന്ന് താമ്രാവതിയുടെ രാജ്യാതിർത്തിയിൽ എത്തിയ അർജ്ജുനന്റെ യാഗാശ്വത്തെ അവിടുത്തെ രാജകുമാരൻ പിടിച്ചുകെട്ടിയതായി പറയുന്നുണ്ട്.


</doc>
<doc id="160523" url="https://ml.wikipedia.org/wiki?curid=160523" title="സി.ജി. ജനാർദ്ദനൻ">
സി.ജി. ജനാർദ്ദനൻ

കേരളത്തിലെ രാഷ്ട്രീയ നേതാവും നിയമസഭാംഗവുമായിരുന്നു സി.ജി. ജനാർദ്ദനൻ (30 ജനുവരി 1921 - 11 ഫെബ്രുവരി 1990).

നിരവധി തവണ ജയിൽ വാസം അനുഭവിച്ചിട്ടുണ്ട്. 



ദേവകിയാണ് ഭാര്യ. കുട്ടികൾ - രണ്ട് ആണും അഞ്ച് പെണ്ണും.


</doc>
<doc id="160524" url="https://ml.wikipedia.org/wiki?curid=160524" title="നാഡീയപ്രേഷകം">
നാഡീയപ്രേഷകം

ന്യൂറോണുകൾ തമ്മിലുള്ള ആശയവിനിമയം സാധ്യമാക്കുന്ന കെമിക്കലുകളാണ് ന്യൂറോട്രാൻസ്മിറ്ററുകൾ അഥവാ നാഡീയപ്രേഷകം. നാഡീകോശത്തിലെ ഇലക്ട്രിക്കൽ ഇമ്പൾസിന്റെ ഫലമായി, സിനാപ്സുകളിൽ നിന്ന് സിനാപ്റ്റിക് വിടവിലേക്ക് ഇവ സ്രവിക്കപ്പെടുകയും, അതിന്റെ അടുത്ത ന്യൂറോണിന്റെ ഡെണ്ട്രൈറ്റുകൾക്ക് സിഗ്നൽ കിട്ടുകയും ചെയ്യുന്നു. ന്യൂറോട്രാൻസ്മിറ്ററുകൾ എക്സൈറ്റേറ്ററിയോ, ഇൻ‌ഹിബിറ്ററിയോ ആവാം.


</doc>
<doc id="160526" url="https://ml.wikipedia.org/wiki?curid=160526" title="വള്ളിത്തോട്">
വള്ളിത്തോട്

കണ്ണൂർ ജില്ലയിലെ തലശ്ശേരി താലൂക്കിലെ ഇരിട്ടി ബ്ലോക്കിലെ പായം പഞ്ചായത്തിലെ ഒരു പ്രകൃതി സുന്ദരമായ ഒരു ഗ്രാമമാണ്‌ വള്ളിത്തോട്. കേരള - കർണാടക അതിർത്തിയിലേക്ക് ഇവിടെ നിന്നും 7 കി.മി. മാത്രമേ ഉള്ളു. ഇവിടെ നിന്നും കണ്ണൂരിലേക്കും തലശ്ശേരിയിലേക്കും ഒരേ ദൂരമാണ്. തലശ്ശേരി - മൈസൂർ അന്തർ സംസ്ഥാനപാത ഇതിലൂടെയാണ്‌ കടന്നുപോകുന്നത്. 

വള്ളികളും തോടുകളും നിറഞ്ഞസ്ഥലമായതുകൊണ്ടാണ് ഈ സ്ഥലത്തിന് വള്ളിത്തോട് എന്ന പേര് ലഭിച്ചത്.

ഇരിട്ടിയിൽ നിന്നും കൂട്ടുപുഴ ബസ്സിൽ കയറിയാൽ വള്ളിത്തോട് ഇറങ്ങാം.


</doc>
<doc id="160549" url="https://ml.wikipedia.org/wiki?curid=160549" title="കെ.സി. ജോർജ്ജ്">
കെ.സി. ജോർജ്ജ്

കേരളാ നിയമസഭയിലെ ഒരു മുൻ മന്ത്രിയായിരുന്നു കെ.സി. ജോർജ്ജ് (13 ജനുവരി 1903 - 10 ഓഗസ്റ്റ് 1986). ഒന്നാം കേരള നിയമസഭയിൽ മാവേലിക്കര നിയോജകമണ്ഡലത്തേയായിരുന്നു(സി.പി.ഐ.) കെ.സി. ജോർജ്ജ് നിയമസഭയിൽ പ്രതിനിധീകരിച്ചത്. കേരള നിയമസഭയിലൽ ആദ്യമായി ഭക്ഷ്യവകുപ്പും, വനം വകുപ്പും കൈകാര്യം ചെയ്ത മന്ത്രിയായിരുന്നു കെ.സി. ജോർജ്ജ്. 1952-54 കാലഘട്ടത്തിൽ ഇദ്ദേഹം രാജ്യസഭാംഗവുമായിരുന്നു.

തിരുവിതാംകൂർ ഹൈക്കോടതയിൽ 1938വരെ ഒരഭിഭാഷകാനായിരുന്നു കെ.സി. ജോർജ്ജ്. തിരുവിതാംകൂർ സ്റ്റേറ്റ് കോൺഗ്രസ് വർക്കിംഗ് കമ്മറ്റിയംഗം, കെ.പി.സി.സി. അംഗം, എന്നീ നിലകളുലും ഇദ്ദേഹം പ്രവർത്തിച്ചിരുന്നു. പുന്നപ്ര വയലാർ സമരങ്ങളിൽ മുഖ്യ പങ്ക് വഹിച്ചിരുന്ന ഇദ്ദേഹം 1939 ലാണ് കമ്മ്യൂണിസ്റ്റ് പാർട്ടിയിൽ അംഗമായാത്. കേരളത്തിൽ കമ്മ്യൂണിസ്റ്റ് പാർട്ടിയെ നിരോധിച്ച സമയം കേരളത്തിന്റെ പാർട്ടിചുമതല വഹിച്ചത് ജോർജ്ജായിരുന്നു. കമ്മ്യൂണിസ്റ്റ് പാർട്ടിയുടെ കേന്ദ്ര കമ്മിറ്റിയിലെത്തുന്ന കേരളത്തിൽ നിന്നുമുള്ള മൂന്നാമത്തെയാളാണ് കെ.സി.ജോർജ്ജ്.

കോൺഗ്രസ്സിൽ അംഗമായി ചേർന്നുവെങ്കിലും കാര്യമായ പ്രവർത്തനങ്ങൾ ഒന്നും തന്നെ നടത്തിയിരുന്നില്ല. മദിരാശിയിലെ പഠനകാലത്ത് കമ്മ്യൂണിസ്റ്റ് പ്രവർത്തകനായിരുന്ന ശിങ്കാരവേലു ചെട്ടിയാരെ കണ്ടത് ജീവിതത്തിൽ വഴിത്തിരിവായി. തിരുവിതാംകൂറിൽ ഉത്തരവാദഭരണത്തിനുവേണ്ടി നടന്ന പ്രക്ഷോഭത്തിൽ ഭാഗഭാക്കായി. തിരുവിതാംകൂർ സ്റ്റേറ്റ് കോൺഗ്രസ്സിൽ രൂപംകൊണ്ട റാഡിക്കൽ ഗ്രൂപ്പിലൂടെ കമ്മ്യൂണിസ്റ്റ് പാർട്ടിയിലെത്തി. പാർട്ടി രണ്ടായപ്പോൾ മാതൃസംഘടനയിൽ തന്നെ നിലകൊണ്ടു. സി.പി.ഐ യുടെ കേന്ദ്ര കൺട്രോൾ കമ്മീഷൻ അംഗമായി പ്രവർത്തിച്ചിട്ടുണ്ട്. 1986 ഓഗസ്റ്റ് 10 ന് അന്തരിച്ചു.

ചെങ്ങന്നൂരിനും ആറന്മുളക്കും ഇടയിൽ പമ്പാ നദിക്കരയിലുള്ള പുത്തൻ കാവ് എന്ന ഗ്രാമത്തിലായിരുന്നു ജോർജ്ജ് ജനിച്ചത്. പിതാവ് കെ.ജി.ചെറിയാൻ ഒരു സ്കൂൾ പ്രധാനാധ്യാപകനായിരുന്നു. മാന്നാർ ഹൈസ്കൂൾ, എടത്വാ ഹൈസ്കൂൾ എന്നിവിടങ്ങളിലായിട്ടായിരുന്നു പ്രാഥമിക വിദ്യാഭ്യാസം. പിതാവിന് മാന്നാർ സ്കൂളിൽ ഉദ്യോഗം ലഭിച്ചപ്പോൾ കുടുംബം അങ്ങോട്ടേക്ക് താമസം മാറുകയായിരുന്നു. ചെറുപ്പകാലത്ത് വന്ന പോളിയോ രോഗം കാരണം ഒരു കാൽ മുട്ടിനു താഴെ ശോഷിച്ചുപോയിരുന്നു. നടക്കുമ്പോൾ ചെറിയ മുടന്തുണ്ടായിരുന്നുവെങ്കിലും കളികളിലൊക്കെ ജോർജ്ജ് മറ്റു കുട്ടികൾക്കൊപ്പം തന്നെയായിരുന്നു. തൃശ്ശിനാപ്പള്ളി സെന്റ് ജോസഫ് കോളേജിലായിരുന്നു ബിരുദ പഠനം, അതിനുശേഷം തിരുവനന്തപുരം ലോ കോളേജിൽ ഉപരിപഠനത്തിനായി ചേർന്നു. കോളേജിൽ അപമര്യാദയായി പെരുമാറി എന്ന കാരണം പറഞ്ഞ് അധികൃതർ ജോർജ്ജിനെ പരീക്ഷയിൽ നിന്നും വിലക്കി. നിയമബിരുദം നേടാനുള്ള വാശിയിൽ ലഖ്നൗവിലേക്ക് പുറപ്പെട്ട കെ.സി.ജോർജ്ജ് അവിടെനിന്നും എൽ.എൽ.ബി ബിരുദവും കരസ്ഥമാക്കി തിരുവിതാംകൂർ ഹൈകോടതിയിൽ അഭിഭാഷകനായി സേവനം ആരംഭിച്ചു.

പഠനകാലത്തു തന്നെ ജോർജ്ജിന് രാഷ്ട്രീയത്തോട് ആഭിമുഖ്യമുണ്ടായിരുന്നു. തികഞ്ഞ ക്രിസ്തുമതവിശ്വാസികളായ മാതാപിതാക്കൾക്ക് മകനെ ഒരു പുരോഹിതനാക്കണമെന്നായിരുന്നു ആഗ്രഹം. എന്നാൽ പുരോഹിതന്മാരുടെ ജീവിതത്തെ വളരെ അടുത്തറിയാൻ കഴിഞ്ഞ് ജോർജ്ജ് ആ ആഗ്രഹം പാടേ ഉപേക്ഷിച്ചു. വ്യക്തികളുടെ ആത്മാവിനുവേണ്ടി മാത്രം പരിശ്രമിക്കുന്ന പുരോഹിതപ്രവർത്തിയോട് അദ്ദേഹത്തിന് താൽപര്യം കുറഞ്ഞു കൂടാതെ സാമൂഹ്യപരിവർത്തനത്തിനും, സാമൂഹ്യനീതികൾ നടപ്പിലാക്കുന്നതിനും വേണ്ടി അദ്ധ്വാനിക്കുന്ന രാഷ്ട്രീയത്തിന്റെ ലക്ഷ്യങ്ങളോട് ജോർജ്ജ് കൂടുതൽ അടുത്തു. 1921 ൽ അദ്ദേഹം കോൺഗ്രസ്സിൽ അംഗമായി. എന്നാൽ കോൺഗ്രസ്സിൽ കാര്യമായ പ്രവർത്തനങ്ങൾക്കൊന്നും ജോർജ്ജ് മുന്നിട്ടിറങ്ങിയില്ല.

മദിരാശിയിൽ പഠിക്കുന്ന സമയത്ത് പ്രഥമ കമ്മ്യൂണിസ്റ്റും, തൊഴിലാളിയൂണിയൻ നേതാവുമായ ശിങ്കാരവേലു ചെട്ടിയാരെക്കുറിച്ച് കൂടുതൽ അറിയാനിടയായി. അതോടെ കോൺഗ്രസ്സിന്റെ നയങ്ങളോട് അദ്ദേഹത്തിന് എതിർപ്പായിത്തീർന്നു. 1934 ൽ കോൺഗ്രസ്സ് സമരരംഗത്തു നിന്നും പിൻമാറിയതോടെ, കോൺഗ്രസ്സിലൂടെ മാത്രം സ്വാതന്ത്ര്യ നേടിയെടുക്കാം എന്ന വിശ്വാസം ജോർജ്ജിനു നഷ്ടപ്പെട്ടു. കൂടാതെ ഇക്കാലഘട്ടത്തിൽ സോഷ്യലിസ്റ്റ് സാഹിത്യം കൂടുതലായി അടുത്തറിയാൻ തുടങ്ങി. 1938 ൽ ഹരിപുര സമ്മേളനത്തിലൂടെ നാട്ടുരാജ്യങ്ങളുടെ രാഷ്ട്രീയ അവകാശം കോൺഗ്രസ്സ് അംഗീകരിക്കുകയും, ഇതിന്റെ ഭാഗമായി തിരുവിതാംകൂർ സ്റ്റേറ്റ് കോൺഗ്രസ്സ് നിലവിൽ വരുകയും ചെയ്തു. തിരുവിതാംകൂറിൽ ഉത്തരവാദഭരണത്തിനുവേണ്ടിയുള്ള പ്രക്ഷോഭം തിരുവിതാംകൂർ സ്റ്റേറ്റ് കോൺഗ്രസ്സിന്റെ നേതൃത്വത്തിൽ തുടങ്ങി. ദിവാൻ സി.പി.രാമസ്വാമി അയ്യർ സമരത്തെ അടിച്ചമർത്താൻ നോക്കുകയും പ്രവർത്തകരെ ജയിലിലടക്കുകയും ചെയ്തു. കെ.സി.യുടെ ആദ്യ ജയിൽവാസം.
തിരുവിതാംകൂറിൽ ഉത്തരവാദപ്രക്ഷോഭം നടക്കുന്ന സമയത്ത് ശക്തിയാർജ്ജിച്ച് ഒരു പാർട്ടിയായിരുന്നു കോൺഗ്രസ്സിലെ ഇടതുപക്ഷ ചിന്താഗതിക്കാർ ചേർന്ന് രൂപംകൊടുത്ത കോൺഗ്രസ്സ് സോഷ്യലിസ്റ്റ് പാർട്ടി. തിരുവിതാംകൂർ സ്റ്റേറ്റ് കോൺഗ്രസ്സിന്റെ പ്രവർത്തനത്തോട് എതിർപ്പു പ്രകടിപ്പിച്ചിരുന്ന യുവാക്കളുടെ ഒരു റാഡിക്കൽ ഗ്രൂപ്പ് കോൺഗ്രസ്സിൽ രൂപപ്പെട്ടു വരുന്നുണ്ടായിരുന്നു. കെ.സി.ജോർജ്ജ് ആ ഗ്രൂപ്പിന്റെ വക്താവു കൂടിയായിരുന്നു. സോഷ്യലിസത്തോട് അടുപ്പം പുലർത്തിയിരുന്ന ജോർജ്ജ് ജയിൽ വിമോചിതനായതോടെ കോൺഗ്രസ്സ് സോഷ്യലിസ്റ്റ് പാർട്ടിയിൽ അംഗമായി. റാഡിക്കൽ ഗ്രൂപ്പിലെ അംഗങ്ങളാണ് 1940 ൽ തിരുവിതാംകൂറിൽ കമ്മ്യൂണിസ്റ്റ് പാർട്ടി രൂപീകരിക്കുന്നതിൽ മുൻകൈയ്യെടുത്തത്, എന്നാൽ ജോർജ്ജ് അവരേക്കാളും മുമ്പേ കമ്മ്യൂണിസ്റ്റ് പാർട്ടിയിൽ അംഗമായിരുന്നു.

തിരുവിതാംകൂറിൽ പാർട്ടി കെട്ടിപ്പടുക്കുന്നതിൽ മുഖ്യപങ്കു വഹിച്ചു. പുന്നപ്ര-വയലാർ സമരത്തിൽ പങ്കെടുത്തു. ജോർജ്ജ് എഴുതിയ പുന്നപ്ര-വയലാർ എന്ന ഗ്രന്ഥം പുന്നപ്ര-വയലാർ സമരത്തെക്കുറിച്ചുള്ള ആധികാരിക പുസ്തകമായി പരിഗണിക്കപ്പെടുന്നു. 1946 മുതൽ 1952 വരെ ജയിൽവാസമായിരുന്നു. 1952 ൽ രാജ്യസഭാംഗമായി. 1957 ലെ പൊതുതിരഞ്ഞെടുപ്പിൽ മാവേലിക്കര നിയോജകമണ്ഡലത്തെ പ്രതിനിധീകരിച്ചു ഒന്നാം കേരള നിയമസഭയിലെത്തി. ഇ.എം.എസ്സിന്റെ നേതൃത്വത്തിൽ രൂപംകൊണ്ട മന്ത്രിസഭയിൽ ഭക്ഷ്യ വനംവകുപ്പിന്റെ ചുമതലയുള്ള മന്ത്രിയായിരുന്നു. സി.പി.ഐ.യുടെ രണ്ടാം കേന്ദ്രകമ്മിറ്റിയിൽ അംഗമായിരുന്നു. പാർട്ടി പിളർന്നപ്പോൾ മാതൃസംഘടനയായ സി.പി.ഐ.യിൽ ഉറച്ചു നിന്നു. സി.പി.ഐ.യുടെ കേന്ദ്ര കൺട്രോൾ കമ്മീഷൻ അംഗമായിരുന്നു. 1986 ഓഗസ്റ്റ് 10 ന് അന്തരിച്ചു.




</doc>
<doc id="160574" url="https://ml.wikipedia.org/wiki?curid=160574" title="ഷിറിൻ ഇബാദി">
ഷിറിൻ ഇബാദി

ഇറാനിലെ ഒരു മനുഷ്യാവകാശ വനിതാ വിമോചക പ്രവർത്തകയാണ് ഷിറിൻ ഇബാദി ( "Širin Ebādi"; ജനനം 21 ജൂൺ 1947). 2003-ൽ സമാധാനത്തിനുള്ള നോബൽ സമ്മാനം നേടിയതോടെയാണ് ഇവർ രാജ്യാന്തര തലത്തിൽ പ്രശസ്തയാകുന്നത്.നോബൽ സമ്മാനം നേടുന്ന ആദ്യ മുസ്ലിം വനിതയും ആദ്യ ഇറാൻപൗരനുമാണ് ഇബാദി.

അഭിഭാഷക, ജഡ്ജി, അദ്ധ്യാപിക തുടങ്ങിയ നിലകളിൽ തിളങ്ങിയ ഇബാദി നൊബേൽ സമ്മാനം നേടിയ ആദ്യ ഇറാൻകാരിയാണ്.അസോസിയേഷൻ ഫോർ സപ്പോർട്ട് ഓഫ് ചിൽ‌‌‌ഡ്രൻസ് റൈറ്റ്സ് ഇൻ ഇറാൻ എന്നാ സംഘടനയുടെ സ്ഥാപക കൂടിയാണവർ.

ടെഹ്റാൻ നിവാസിയായിരുന്ന ഷെറിനു പക്ഷേ സർക്കാരിനെ വിമർശിക്കുന്ന കാരണത്താൽ ഭീഷണികളേയും , വേട്ടയാടലുകളേയും തുടർന്ന് നാടുവിടേണ്ടി വന്നു. 2009 മുതൽ യു.കെ യിൽ പ്രവാസത്തിലാണവർ.
2003ൽ ലഭിച്ച നൊബേൽ സമ്മാനം 2009 ൽ ഇറാൻ സർക്കാർ കണ്ടുകെട്ടി എന്ന് വാർത്തയുണ്ടായിരുന്നു. എന്നാൽ സർക്കാർ വൃത്തങ്ങൾ വാർത്ത നിഷേധിക്കുകയുണ്ടായി. വാർത്ത ശരിയാണെങ്കിൽ ഭരണകൂടം ബലമായി പിടിച്ചെടുക്കുന്ന ആദ്യ നൊബേൽ സമ്മാനം എന്ന അപഖ്യാതി ഇതിനായിരിക്കുമത്രേ.

2004ൽ ഫോബ്സ് മാസിക പുറത്തിറക്കിയ സമുന്നത സ്വാധീനതയുള്ള 100 വനിതകളുടെ പട്ടികയിലും, ലോക ചരിത്രത്തെ തന്നെ സ്വാധീനിച്ച 100 വനിതകളുടെ പട്ടികയിലും ഷെറിൻ ഇടം കണ്ടെത്തിയിട്ടുണ്ട്.

ഷിറിന്റെ നിലപാടുകൾ പലപ്പോഴും പരിഷ്കരണവാദികളോടൊപ്പം ആണെന്നത് ഭരണകൂടത്തിനു രുചിക്കുന്നതല്ല.ഷിറിന് യാഥാസ്ഥിതികരുടെ എതിർപ്പുകൾ പലപ്പോഴും നേരിടേണ്ടി വന്നിട്ടുണ്ട്.ഷിറിന്റെ സന്നദ്ധ സംഘടനയെ ഒരിക്കൽ ഇറാനിൽ നിരോധിച്ചിട്ടുണ്ട്.

ഇറാനിലെ ഹമദാൻ പ്രവശ്യയിൽ ജനിച്ച ഷിറിന്റെ പിതാവ് നിയമകാര്യ വിദഗ്ദ്ധനും നിയമവിദ്യാലയ അധ്യാപകനുമായിരുന്നു. 1969ൽ നിയമബിരുദം കരസ്ഥമാക്കിയ ഷിറിൻ ന്യായിധപ പരീക്ഷയും പാസ്സായി ന്യായാധിപയായി. പഠനം പിന്നെയും തുടർന്ന് 1971ൽ ഡൊക്ടറേറ്റും കരസ്ഥമാക്കി. 1975ൽ ഇറാനിലെ ആദ്യ വനിത ജഡ്ജിയാകുകയായിരുന്നു ഷിറിൻ

1979ലെ ഇറാനിയൻ വിപ്ലവത്തെ തുടർന്നു വനിതകൾക്കെതിരിൽ നടന്ന വിവേചനത്തിന്റെയും , തരം താഴ്ത്തലിന്റെയും ഇരയായി ഷറിനും. ജഡ്ജിയായിട്ടിരുന്ന കോടതിയിൽ ഗുമസ്ത പണിയിലേക്ക് താഴ്ത്താനുള്ള നീക്കത്തിൽ പ്രതിഷേധിച്ച് ഷറിനും സഹ വനിതാ ജഡ്ജിമാരും ഇറങ്ങിതിരിച്ചപ്പോൾ അൽപ്പം കൂടി ഭേദപ്പെട്ട ചുമതല നൽകിയെങ്കിലും , ജോലി രാജിവെയ്ക്കാൻ അനുവാദം തേടുകയാണ് ഷറിൻ ചെയ്തത്. എന്നാൽ 
ഈ ആവശ്യം തിരസ്ക്കരിക്കപ്പെടുകയും അവർക്ക് വക്കിൽ പണി ചെയ്യാൻ അനുവാദം നിഷേധിക്കപ്പെടുകയുമായിരുന്നു.വായനയിലും എഴുത്തിലും സമയം കണ്ടെത്തിയത് ഇക്കാലത്താണ്.

അന്ത്രരാഷ്ട്ര നിയമ/രാഷ്ടീയ മാസികകളിൽ സ്ഥിരമായി എഴുതാറുള്ള ഷെറിന്റെ പുസ്തകകങ്ങൾ ഇവയാണ്.


</doc>
<doc id="160575" url="https://ml.wikipedia.org/wiki?curid=160575" title="ജെ.ബി. കോശി">
ജെ.ബി. കോശി

പട്ന ഹൈക്കോടതി മുൻ ചീഫ് ജസ്റ്റീസും ഇപ്പോൾ കേരള സംസ്ഥാന മനുഷ്യാവകാശ കമ്മീഷൻ ചെയർമാനുമാണ് ജെ. ബി കോശി. കേരള ഹൈക്കോടതിയിൽ സ്ഥിരം ജഡ്ജിയായി 1996 -ൽ ചുമതലയേറ്റ ഇദ്ദേഹം ജസ്റ്റിസ്. എച്ഛ്. എൽ ദത്തു സുപ്രീംകോടതി ജഡ്ജിയായി തെരഞ്ഞെടുക്കപ്പെട്ടതിനെ തുടർന്ന് കേരള ഹൈക്കോടതിയുടെ ആക്ടിങ് ചീഫ് ജസ്റ്റിസായി പ്രവർത്തിച്ചിട്ടുണ്ട്. കേരള ലീഗൽ സർവീസ് അതോറിറ്റിയുടെ എക്സിക്യൂട്ടീവ് ചെയർമാനായും സേവനം അനുഷ്ടിച്ചിട്ടുണ്ട്.


</doc>
<doc id="160597" url="https://ml.wikipedia.org/wiki?curid=160597" title="ഇ.പി. ഗോപാലൻ">
ഇ.പി. ഗോപാലൻ

കേരള നിയമസഭയിലെ മുൻ അംഗവും കമ്മ്യൂണിസ്റ്റ് നേതാവുമായിരുന്നു ഇ.പി. ഗോപാലൻ (1912- 01 നവംബർ 2001). ഒന്നും അഞ്ചും കേരളാ നിയമസഭകളിൽ ഇദ്ദേഹം പട്ടാമ്പി നിയോജകമണ്ഡലത്തേയാണ് പ്രതിനിധീകരിച്ചത്; രണ്ടാം നിയമസഭയിൽ പെരിന്തൽമണ്ണ നിയമസഭാ മണ്ഡലത്തേയാണ് ഇ.പി. ഗോപാലാൻ നിയമസഭയിൽ പ്രതിനിധീകരിച്ചത്. ചാത്തുണ്ണി നായർ എന്നായിരുന്നു പിതാവിന്റെ പേര്, പദ്മാവതിയാണ് ഭാര്യ; രണ്ട് ആൺമ്മക്കളും, രണ്ട് പെൺമക്കളും ഇദ്ദേഹത്തിനുണ്ട്.

1930കളിൽ തദ്ദേശീയമായി നടന്ന പല സമരങ്ങളിലും പങ്കെടുത്താണ് ഇ.പി. ഗോപാലൻ രാഷ്ട്രീയത്തിലേക്ക് കടന്നു വന്നത്; 1939-ൽ ഇദ്ദേഹം കമ്യൂണിസ്റ്റ് പാർട്ടിയിലംഗമായി. 1939-ൽ യുദ്ധത്തിനെതിരെ പ്രസംഗം നടത്തിയതിന് 21 മാസത്തോളം ജയിൽ വാസം അനുഭവിച്ചിട്ടുണ്ട്. മലബാർ ജില്ലാബോർഡംഗം, പാലക്കാട് ജില്ലാം കർഷകസംഗം പ്രസിഡന്റ്, ആഗ്രോ ഇൻഡസ്ട്രീസിന്റെ ആദ്യത്തെ നോൺ ഒഫീഷൻ ചെയർമാൻ എന്നീ നിലകളിലും ഇദ്ദേഹം പ്രവർത്തിച്ചിട്ടുണ്ട്. 2001 നവംബർ 01ന് ഇ.പി. ഗോപാലൻ അന്തരിച്ചു.


</doc>
<doc id="160603" url="https://ml.wikipedia.org/wiki?curid=160603" title="പി. ഗോപാലൻ">
പി. ഗോപാലൻ

ഒന്നാം കേരളനിയമസഭയിലെ ഒരംഗമായിരുന്നു പി. ഗോപാലൻ (16 ജൂലൈ 1906 - 1986). കമ്മ്യൂണിസ്റ്റ് അനുഭാവിയായിരുന്ന പി. ഗോപാലൻ പുനലൂർ നിയമസഭാ മണ്ഡലത്തേയാണ് ഒന്നാം കേരളാ നിയമസഭയിൽ പ്രതിനിധീകരിച്ചത്. 1954-56 കാലഘട്ടത്തിൽ ഇദ്ദേഹം തിരുക്കൊച്ചി നിയമസഭാംഗവുമായിരുന്നു.

പത്തനാപുരം എസ്.എൻ.ഡി.പി. യൂണിയൻ പ്രസിഡന്റ്, എസ്.എൻ.ഡി.പി. ബോർഡ് ഒഫ് ഡയറക്റ്റേഴ്സംഗം എന്നീ നിലകളിലും പ്രവർത്തിച്ചിരുന്നു. സ്വാതന്ത്ര്യ സമരത്തിലും, പിന്നോക്ക സമുദായത്തിന്റെ ഉന്നമനത്തിനായും പി. ഗോപാലൻ പ്രവർത്തിച്ചിരുന്നു.


</doc>
<doc id="160616" url="https://ml.wikipedia.org/wiki?curid=160616" title="മുഹമ്മദ്‌ ഖാതമി">
മുഹമ്മദ്‌ ഖാതമി

1997-2005 കാലയളവിൽ ഇറാൻ പ്രസിഡണ്ട്‌ ആയിരുന്നു മുഹമ്മദ്‌ ഖാത്തമി.ഇസ്ലാമിക വിപ്ലവത്തിന് ശേഷം യാഥാസ്ഥിതിക കാഴ്ചപാടുകൾക്ക് മുൻതൂക്കം കിട്ടിയ രാജ്യത്തു മാറ്റത്തിന്റെ കാറ്റ്‌ വീശാൻ അവസരമുണ്ടാക്കിയ ഭരണാധികാരിയാണ്.

സ്ത്രീകൾക്കും യുവാക്കൾക്കും ഏറെ പ്രതീക്ഷ നൽകിയ ഭരണമായിരുന്നു ഖാത്തമിയുടേത്‌.ഇസ്ലാമിക പണ്ഡിതനായ ഖാത്തമി അക്കാദമിക രംഗത് ശ്രദ്ധേയനായ ശേഷമാണ് തിരഞ്ഞെടുപ്പ് രംഗത്തേക്ക് വന്നത്. 1980-ൽ പാർലമെന്റ്റ്‌ അംഗമായ ഖാത്തമി 1982 മുതൽ 1992 വരെ സാംസ്‌കാരിക മന്ത്രിയുമായിരുന്നു. ദേശീയ ലൈബ്രറി തലവൻ, സാംസ്‌കാരിക വിപ്ലവ കൌൺസിൽ അംഗം എന്നീ നിലകളിലും പ്രവർത്തിച്ചിട്ടുണ്ട്.

പ്രസിഡന്റ്‌ എന്ന നിലയിൽ ഖാത്തമി നടപ്പാക്കിയ പരിഷ്കാരങ്ങൾ യാഥാസ്ഥിതിക വിഭാഗവുമായി നിരന്തര ഏറ്റുമുട്ടലിന് വഴി വച്ചു. ഇറാൻ ഭരണഘടന പ്രകാരം അന്തിമ തീരുമാനം എടുക്കാനുള്ള അധികാരം പരമോന്നത നേതാവിനാണ് എന്നതിനാൽ നയപരമായ തർക്കങ്ങളിൽ പലതവണ പരാജയം ഏറ്റുവാങ്ങി. വിദേശ നയത്തിന്റെ കാര്യത്തിൽ ഖാത്തമി ശ്രദ്ധേയമായ മാറ്റങ്ങൾ ഉണ്ടാക്കി. അമേരിക്ക ഒഴികെ ഉള്ള വികസിത രാജ്യങ്ങളുമായി നല്ല ബന്ധം ഉണ്ടാക്കാൻ ഇറാനു കഴിഞ്ഞു.



</doc>
<doc id="160620" url="https://ml.wikipedia.org/wiki?curid=160620" title="അന്റാറ">
അന്റാറ

ഇന്തോനേഷ്യയിലെ ദേശീയ വാർത്താവിതരണസ്ഥാപനമാണ് അന്റാറ. ജക്കാർത്തയാണ് ഇതിന്റെ ആസ്ഥാനം. ഡച്ച്-ജാപ്പനീസ് അധീശത്വത്തിനെതിരായ ഇന്തോനേഷ്യൻ സ്വാതന്ത്ര്യസമരത്തെ സഹായിക്കുന്നതിനുവേണ്ടി 1937-ൽ ആഡം മാലികിന്റെ നേതൃത്വത്തിൽ ഒരു സ്വതന്ത്രസ്ഥാപനമായിട്ടാണ് അന്റാറാ ആരംഭിച്ചത്. 1945 ആഗസ്റ്റ് 17-ന് ഇന്തോനേഷ്യ സ്വതന്ത്രയായ വിവരം ആദ്യമായി പ്രഖ്യാപിച്ചത് അന്റാറായായിരുന്നു. ആഡം മാലിക് പിന്നീട് ഇന്തോനേഷ്യയുടെ വിദേശകാര്യമന്ത്രിയും 26-ആം ഐക്യരാഷ്ട്ര പൊതുസഭയുടെ അധ്യക്ഷനുമായി പ്രവർത്തിച്ചിട്ടുണ്ട്. ഇന്തോനേഷ്യയിലെ പ്രധാന നഗരങ്ങളിൽ ഇതിന്റെ ശാഖകൾ പ്രവർത്തിക്കുന്നു. ഏഷ്യയിലെ പ്രമുഖ രാജ്യങ്ങളിലും ലണ്ടൻ, ന്യൂയോർക്ക് തുടങ്ങിയ വിദേശ തലസ്ഥാനങ്ങളിലും അന്റാറായ്ക്ക് സ്വന്തം ലേഖകൻമാരുണ്ട്. പ്രധാനപ്പെട്ട വിദേശ വാർത്താ ഏജൻസികളിൽനിന്നും അന്റാറാ വാർത്തകൾ ശേഖരിക്കുകയും അവിടത്തെ ഗവൺമെന്റിനും പത്രങ്ങൾക്കും വിതരണം നടത്തുകയും ചെയ്യുന്നു.

രണ്ടാം ലോകയുദ്ധത്തിനു മുൻപ് ഇന്തോനേഷ്യയിൽ പ്രചരിച്ചിരുന്ന പ്രമുഖ പത്രങ്ങൾ ഡച്ചുഭാഷയിലുള്ളവയായിരുന്നു. ഇന്തോനേഷ്യൻ ഭാഷാപത്രങ്ങളാകട്ടെ അവിടുത്തെ ദേശീയപ്രസ്ഥാനവുമായി ബന്ധപ്പെട്ടിരുന്നു. ജപ്പാൻകാരുടെ അധിനിവേശകാലത്ത് സകല പത്രങ്ങളും നിരോധിക്കപ്പെട്ടു. എന്നാൽ സൈനികവകുപ്പിന്റെ നിയന്ത്രണത്തിൽ രണ്ടു പത്രങ്ങൾ മാത്രം പുറത്തുവന്നുകൊണ്ടിരുന്നു. 1957-ൽ പ്രസിഡന്റ് സുക്കാർണോ പത്രങ്ങളുടെ മേൽ ഒട്ടേറെ നിയന്ത്രണങ്ങൾ ഏർപ്പെടുത്തി; 1963-ലും 1965-ലും ഇതു വർധിച്ചു. അക്കാലത്ത് അന്റാറായുടെ നിയന്ത്രണം കമ്യൂണിസ്റ്റനുഭാവികളായ പത്രാധിപൻമാർക്കായിരുന്നു. സുക്കാർണോഭരണത്തിന്റെ ജിഹ്വയായി അന്റാറായെ അവർ ഉപയോഗപ്പെടുത്തി.

1965-ലെ കമ്യൂണിസ്റ്റുവിരുദ്ധ വിപ്ലവത്തെത്തുടർന്ന് സൈനികഭരണം അന്റാറായുടെ പ്രവർത്തനം ആദ്യം നിർത്തലാക്കിയെങ്കിലും പിന്നീട് സൈനിക നിയന്ത്രണത്തിൽ പുനഃസ്ഥാപിച്ചു. "പ്രതിവിപ്ലവകാരികളെ (കമ്യൂണിസ്റ്റുകാരെ) തൂത്തെറിയുക" എന്നതായി അന്റാറായുടെ പുതിയ ലക്ഷ്യം. അതിനുവേണ്ടി ഈ വാർത്താ ഏജൻസിയെ ഫലപ്രദമായി ഉപയോഗിക്കുകയുണ്ടായി. പിന്നീടുണ്ടായ ഭരണമാറ്റത്തോടെ അന്റാറാ ഒരു യഥാർഥ ദേശീയ വാർത്താ ഏജൻസിയായി രൂപാന്തരപ്പെട്ടു.

റോയിട്ടേഴ്സ്, ബ്ലൂം ബെർഗ് തുടങ്ങിയ അന്താരാഷ്ട്ര വാർത്താവിതരണ ശൃംഖലകളുമായി സഹകരിച്ചു പ്രവർത്തിക്കുന്ന അന്റാറാ, ഏഷ്യയിലെ വ്യവസായ വാർത്തകൾക്കുവേണ്ടി ഏഷ്യൻ പൾസ് എന്ന പേരിൽ ഒരു വാർത്താവിഭാഗവും പ്രവർത്തിപ്പിക്കുന്നുണ്ട്.



</doc>
<doc id="160621" url="https://ml.wikipedia.org/wiki?curid=160621" title="ചുട്ടിക്കഴുകൻ">
ചുട്ടിക്കഴുകൻ

അഴുകിയ മാംസം മാത്രം ആഹാരമാക്കുന്ന ഒരിനം കഴുകനാണ് ചുട്ടിക്കഴുകൻ (ഇംഗ്ലീഷ്: White-rumped Vulture). ഇന്ത്യയിൽ ഒരു കാലത്ത് സുലഭമായിരുന്ന ഇവ ഇന്ന് ഗുരുതരമായ വംശനാശത്തിന്റെ വക്കിലാണ്. ഭൂമുഖത്ത് ഇന്ന് കേവലം പതിനയ്യായിരത്തിൽ താഴെ ചുട്ടിക്കഴുകന്മാർ മാത്രമേയുള്ളൂ എന്നാണു കണക്കാക്കപ്പെടുന്നത്. പാകിസ്താൻ,നേപ്പാൾ, ഭൂട്ടാൻ, മ്യാന്മർ എന്നിവിടങ്ങളിലും ഇവ കാണപ്പെടുന്നു. കേരളത്തിൽ വയനാട് വന്യജീവിസങ്കേതത്തിൽ ഇവ കാണപ്പെടുന്നുണ്ട്. 

പരമ്പരാഗതമായി, പാഴ്സികളുടെ സമൂഹത്തിൽ ശവശരീരം ദഹിപ്പിക്കാറില്ല. ഇവരുടെ ശവശരീരങ്ങൾ വിഘടിക്കുന്നതിനായി ശവംതീനികളായ ചുട്ടിക്കഴുകന് ആഹാരമായി നൽകാറുണ്ട്. എന്നാൽ കഴുകൻമാരുടെ എണ്ണത്തിലുണ്ടായ കുറവ്‌കാരണം അവരിപ്പോൾ മറ്റുമാർഗങ്ങൾ സ്വീകരിച്ചുതുടങ്ങി.

തവിട്ടുകലർന്ന കറുപ്പ് നിറമാണ്. കഴുത്തിലും തലയിലും രോമങ്ങൾ കുറവായോ ഇല്ലാതെയോ കാണാം. തടിച്ചതും വെള്ളിനിറത്തിലുള്ളതുമായ കൊക്കുകളാണ് ഇവയുടെ പ്രത്യേകത. കഴുത്തിന് ചുറ്റും മൃദുവായ ചെറിയ വെള്ള രോമങ്ങൾ നിറഞ്ഞതാണ്‌. നാസാദ്വാരങ്ങൾ ചെറിയ വിടവ് പോലെയുള്ളതാണ്‌. പറക്കുമ്പോൾ അടിഭാഗം ഒരറ്റം മുതൽ മറ്റേ അറ്റം വരെ വെള്ളയാണെന്നു തോന്നും. 3.5 മുതൽ 7.5 കിലോഗ്രാം വരെ തൂക്കമുള്ള ഇവയുടെ നീളം 75 മുതൽ 95 വരെ സെന്റീമീറ്ററാണ്. പറക്കുമ്പോൾ ഇവയുടെ ചിറകുകൾ തമ്മിലുള്ള അകലം 190 മുതൽ 260 വരെ സെന്റീമീറ്ററാണ്. നിലത്ത് നടക്കുന്നത് വലിയ പ്രയാസമാണ്. തുറസ്സായ വനപ്രദേശമാണ് ചുട്ടിക്കഴുകന്റെ ഇഷ്ടമേഖല. പൊതുവെ ശാന്തരാണ്. അഴുകിയ മാംസം ഇഷ്ടഭക്ഷണമാക്കിയ ഇവ മറ്റു പക്ഷികളേയും മുട്ടകളും എലിയും മുയലും ഒക്കെ ആഹാരമാക്കാറുണ്ട്. മറ്റു മൃഗങ്ങൾ ഭക്ഷിച്ചതിന്റെ ബാക്കി തിന്നു കാട് വൃത്തിയാക്കുന്ന പക്ഷികൂടിയാണ് കഴുകന്മാർ. ചെറിയ എല്ലുകൾ ഉൾപ്പെടെ ഇവ ആഹാരമാക്കാറുണ്ട്.

ഉയരമുള്ള മരങ്ങളുടെ ചില്ലയിലാണ് ഇവ കൂടു കൂട്ടുക. നവംബർ മുതൽ മാർച്ച് വരെയാണ് പ്രജനന കാലം. മൂന്നടി വരെ വ്യാസവും അരയടിയോളം കനവുമുള്ളതാണ് കൂടുകൾ. ചുള്ളിക്കമ്പുകൾ കൊണ്ടു തീർത്ത കൂട്ടിൽ ഇലകൾ കൊണ്ടുള്ള മെത്തയൊരുക്കി അതിലാണ് മുട്ടയിടുക. പെൺപക്ഷി ഈ കൂട്ടിൽ ഒരു മുട്ടയാണ്‌ ഇടുക. വെളുത്ത മുട്ടയിൽ ഇളം പച്ചയും നീലയും നിറങ്ങൾ കാണാം. മുട്ട വിരിയാൻ 30 മുതൽ 35 വരെ ദിവസങ്ങളെടുക്കും. മുട്ട ഏതെങ്കിലും കാരണവശാൽ നഷ്ടപ്പെട്ടാൽ കൂട് തകർത്തു കളയുന്ന സ്വഭാവവും പെൺപക്ഷിയ്ക്കുണ്ട്. മുട്ട വിരിഞ്ഞു പുറത്തു വരുന്ന കുഞ്ഞിന് ചാര നിറമാണ്. കബന്ധങ്ങളിൽ നിന്നുള്ള ചെറിയ മാംസത്തുണ്ടുകളാണ് കുഞ്ഞുങ്ങൾക്ക് തീറ്റയായി നൽകുക. പൂർണ്ണ വളർച്ചയെത്തി പ്രായപൂർത്തിയായ പക്ഷിയാകുവാൻ നാലു വർഷം വരെയെടുക്കും. പന്ത്രണ്ടു വർഷമാണ്‌ സാധാരണ ഗതിയിൽ ആയുസ്സ്. ചേക്കേറുന്ന മരങ്ങളിൽ ഇവയുടെ അമ്ലതയേറിയ കാഷ്ഠം വീണ് ഉണങ്ങിപ്പോകാറുണ്ട്. 

കന്നുകാലികൾക്ക് നൽകിയ കുത്തിവെപ്പ് മരുന്നാണ് ഇവയുടെ വംശനാശത്തിന് കാരണമായത്. തുടർന്ന് കേന്ദ്ര പരിസ്ഥിതി മന്ത്രാലയം ഇവയുടെ സംരക്ഷണത്തിനായി പല നടപടികളും എടുത്തെങ്കിലും പരാജയപ്പെട്ടു. തുടർന്ന് കേന്ദ്രസർക്കാർ ഡൈക്‌ളോഫിനാക്ക് എന്ന കുത്തിവെപ്പുമരുന്ന് മൃഗങ്ങൾക്ക് നൽകുന്നത് നിരോധിച്ചു.



</doc>
<doc id="160637" url="https://ml.wikipedia.org/wiki?curid=160637" title="സാന്താൾ കലാപം">
സാന്താൾ കലാപം

1855-മുതൽ 1856-വരെയുള്ള സാന്താൾ വിപ്ലവം ബ്രിട്ടീഷ്‌ അധിനിവേശത്തിന് എതിരെയുള്ള ഗോത്ര കലാപങ്ങളിൽ വച്ച് ഏറ്റവും വലുതും പ്രാധാന്യമുള്ളതുമാണ്. ജൂൺ 30 1855 മുതൽ തുടങ്ങിയ വിപ്ലവം ജനുവരി 3, 1856 വരെ നീണ്ടു നിന്നു. അമ്പും വില്ലും, വാളുകളുമായി പോരാടിയ സാന്താൾ വിപ്ലവകാരികളെ തോക്കേന്തിയ ബ്രിട്ടീഷ്‌ സിപ്പായി സൈന്യം മൃഗീയമായി അടിച്ചൊതുക്കുകയായിരുന്നു.

1780-ൽ സമീന്താർമാർ കൃഷി ആവശ്യത്തിനായി ഒരു ജനതയെ കൂലിക്കെടുക്കുന്നതിലൂടെ ആണ് സാന്താൾ ഗോത്ര വർഗ്ഗം ബംഗാളിൽ എത്തുന്നത്‌. 

1855 ജൂൺ 30നായിരുന്നു സാന്താൾ കലാപം തുടങ്ങിയത്.വഴിനീളെ ശത്രുക്കളെ കൊന്നൊടുക്കി സാന്താൾ പട മുന്നേറി.കൽക്കത്തയിലെക്കുള്ള വഴിയെ ബ്രിട്ടീഷ്‌ സൈന്യം സാന്താൾ പടയെ പ്രതിരോധിച്ചു.സമർത്ഥനായ മേജർ ബറോസിനായിരുന്നു ബ്രിട്ടീഷ്‌ സൈന്യത്തിന്റെ നേതൃത്വം.ഉഗ്രമായ യുദ്ധം നടന്നു.സന്തലുകൾ ബ്രിട്ടീഷ്‌ സൈന്യത്തിന് സമർത്ഥമായ തിരിച്ചടി നൽകിക്കൊണ്ടിരുന്നു.ഒടുവിൽ ബ്രിട്ടീഷ്‌ സേന തോറ്റോടി.

സന്തളുകൾ കൽക്കത്ത ലക്ഷ്യമാക്കി മുന്നേറിക്കൊണ്ടിരുന്നു.മൂർഷിദാബാദിൽ വച്ച് വീണ്ടും പ്രതിരോധം. ഇത്തവണ കാര്യങ്ങൾ മാറി മറിഞ്ഞു.പരാജയം രുചിച്ചപ്പോഴും സന്തളുകൾ കീഴടങ്ങാൻ തയ്യാറായില്ല.അവസാനത്തെ പടയാളിയും മരിച്ചു വീഴുന്നതുവരെ അവർ യുദ്ധം തുടർന്നു.പരാജയപ്പെട്ടുവെങ്കിലും ആ സമരവും പിൽക്കാലത്ത് പലർക്കും പ്രചോദനമായി.


</doc>
<doc id="160657" url="https://ml.wikipedia.org/wiki?curid=160657" title="ഇ. ഗോപാലകൃഷ്ണമേനോൻ">
ഇ. ഗോപാലകൃഷ്ണമേനോൻ

കൊടുങ്ങല്ലൂർ നിയമസഭാ മണ്ഡലത്തേ ഒന്നും നാലും കേരളാ നിയമസഭയിൽ പ്രതിനിധീകരിച്ച രാഷ്ട്രീയ നേതാവാണ് ഇ. ഗോപാലകൃഷ്ണമേനോൻ (16 ജനുവരി 1919 - 08 സെപ്റ്റംബർ 1996). 1919 ജനുവരി 16-നാണ് ഗോപാലകൃഷ്ണമേനോൻ ജനിച്ചത്. വി. സരസ്വതിയാണ് ഭാര്യ. ഇവർക്ക് മൂന്ന് ആൺമക്കളും, ഒരു പെൺകുട്ടിയുമുണ്ട്. 1996 സെപ്റ്റംബർ 8-ന് ഇദ്ദേഹം അന്തരിച്ചു. 1942-ൽ സി.പി.ഐ.യിൽ ചേരുന്നതിനു മുൻപ് ഇദ്ദേഹം സജീവ കോൺഗ്രസ് പ്രവർത്തകനായിരുന്നു. 

കൊച്ചിൻ കർഷകസഭാ സെക്രട്ടറി (1943), തിരുക്കൊച്ചി കർഷകസംഘം സെക്രട്ടറി (1952-56); കേരള കർഷകസംഘം സെക്രട്ടറി, സി.പി.ഐ.യുടെ ദേശീയ സംസ്ഥാന എക്സിക്യൂട്ടിവ് അംഗം എന്നീ നിലകളിലും ഇ. ഗോപാലകൃഷ്ണമേനോൻ പ്രവർത്തിച്ചിരുന്നു. 

കൊച്ചി നിയമസഭയിലും(1949), തിരുക്കൊച്ചി(1952) നിയമസഭയിലും ഗോപാലകൃഷ്ണമേനോൻ അംഗമായിരുന്നു.


</doc>
<doc id="160665" url="https://ml.wikipedia.org/wiki?curid=160665" title="എം. ഗോപാലൻകുട്ടി നായർ">
എം. ഗോപാലൻകുട്ടി നായർ

കൊടുവള്ളി നിയമസഭാ മണ്ഡലത്തെ ഒന്നും രണ്ടും കേരള നിയമസഭയിൽ പ്രതിനിധീകരിച്ച രാഷ്ട്രീയ നേതാവാണ് എം. ഗോപാലൻകുട്ടി നായർ (11 നവംബർ 1923 - ). കോൺഗ്രസ് പ്രവർത്തകനായ ഇദ്ദേഹം ജനിച്ചത് 1923 നവംബർ 11നാണ്.

നിയമസഭയിൽ കോൺഗ്രസിന്റെ ഡെപ്യൂട്ടി വിപ്പ്, കിഴക്കോത്ത് പഞ്ചായത്ത് ബോർഡ് പ്രസിഡന്റ്, മലബാർ ക്രിക്കറ്റ് കമ്മിറ്റി ബോർഡംഗം, കെ.പി.സി.സി. അംഗം, സംസ്ഥാന ഹജ്ജ് കമ്മിറ്റിയംഗം; കോഴിക്കോട് സഹകരണ പ്രിന്റിംഗ് പ്രസിന്റെ ഡയറക്ടർ, കൊടുവള്ളി സഹകരണ ബാങ്ക് പ്രസിഡന്റ് എന്നീ നിലകളിലും എം. ഗോപാലൻകുട്ടി നായർ പ്രവർത്തിച്ചിട്ടുണ്ട്.


</doc>
<doc id="160675" url="https://ml.wikipedia.org/wiki?curid=160675" title="കിളിവാലൻ ചിത്രശലഭങ്ങൾ">
കിളിവാലൻ ചിത്രശലഭങ്ങൾ

വലിയ വർണ്ണാഭമായ ചിത്രശലഭങ്ങൾ അടങ്ങിയ പാപ്പിലിയോണിഡേ എന്ന ചിത്രശലഭകുടുംബം. മീവൽ പക്ഷിയുടേത് പോലുള്ള ചെറിയ വാൽ ഈ ശലഭങ്ങളുടെ പ്രത്യേകതയാണ്. ഇവ കിളിവാലൻ ശലഭങ്ങൾ എന്നറിയപ്പെടാൻ കാരണം ഈ വാലാണ്. ഏറെ വലുതും തിരിച്ചറിയാൻ ഏറ്റവും എളുപ്പവുമായ ചിത്രശലഭ കുടുംബമാണിത്. ലോകത്തിൽ ആകെ 700 ഓളം ഇനം കിളിവാലൻ ശലഭങ്ങളുണ്ട്<ref name="GloBIS/GART"></ref>. ഭാരതത്തിൽ 107 ഇനം കിളിവാലൻ ശലഭങ്ങളുള്ളപ്പോൾ കേരളത്തിൽ 19 ഇനം ഉള്ളതായി കണക്കാക്കപ്പെട്ടിരിക്കുന്നു.

ശലഭ മുട്ടകൾ ഗോളാകൃതിയിലാണ്.ലാർവകൾക്ക് ശരീരത്തിന്റെ മുകൾ ഭാഗത്ത് മുള്ളുകളോ മുഴകളോ ഉണ്ടായിരിക്കും.കിളിവാലൻ ശലഭങ്ങളുടെ മറ്റൊരു തിരിച്ചറിയൽ പ്രത്യേകത അവയുടെ ശലഭപ്പുഴുക്കളിൽ കാണുന്ന ഓസ്മെറ്റീരിയംഎന്ന ഭാഗമാണ്. തലയ്ക്കും ഉരസ്സിന്റെ ആദ്യഖണ്ഡത്തിനും ഇടയിൽ കാണുന്ന വെളുത്ത നിറത്തിൽ കാണുന്ന കൊമ്പ് പോലുള്ള ഭാഗമാണ് ഓസ്മെറ്റീരിയം.ശലഭപ്പുഴുവിന്റെ ശരീരം ആപത്ഘട്ടങ്ങളിൽ രണ്ടായി പിളരുന്നതുപോലെ തോന്നിക്കാൻ ഇതു സഹായിക്കുന്നു.പ്യൂപ്പകൾതല മേൽപ്പോട്ടായി തൂങ്ങിക്കിടക്കുന്നവയാണ്. തേൻ കുടിക്കാൻ ഇഷ്ടപ്പെടുന്നവയാണ് ഈ ശലഭകുടുംബാംഗങ്ങളെല്ലാം.

ഭാരതത്തിലെ ഏറ്റവും വലിയ ചിത്രശലഭമായ ഗരുഡശലഭം, വലിപ്പത്തിൽ രണ്ടാമനായ കൃഷ്ണശലഭം, ബുദ്ധമയൂരി, നാരകക്കാളി, വരയൻ വാൾവാലൻ, ചുട്ടിക്കറുപ്പൻ, മലബാർ റാവൻ, പുള്ളിവാലൻ, ചുട്ടിമയൂരി, നാരക ശലഭം, വിറവാലൻ, നീലക്കുടുക്ക, നാട്ടുറോസ്, വഴന ശലഭം, ചക്കര ശലഭം, പുള്ളിവാൾ വാലൻ, നീലവിറവാലൻ, മലബാർ റോസ്, നാട്ടുമയൂരി എന്നിവയെക്കെ കിളിവാലൻ ശലഭങ്ങളുടെ (പാപ്പിലിയോനീഡേ) കൂട്ടത്തിലാണ് പെടുന്നത്.

അരിസ്റ്റൊലോക്കിയേസീ, റൂട്ടേസീ, അനോനേസീ, ലോറേസീ, മഗ്നോലിയേസീ എന്നീ സസ്യകുടുംബങ്ങളിൽപ്പെട്ട ചെടികളിലാണ് കിളിവാലൻ ചിത്രശലഭങ്ങളുടെ ലാർവകൾ വളരുന്നത്.


</doc>
<doc id="160678" url="https://ml.wikipedia.org/wiki?curid=160678" title="കിഴക്കൻ കടുവാവരയൻ">
കിഴക്കൻ കടുവാവരയൻ

അമേരിക്കൻ ഐക്യനാടുകളുടെ കിഴക്കൻ പ്രദേശങ്ങളിലാണ് കിഴക്കൻ കടുവാവരയൻ (Eastern Tiger Swallowtail) കാണപ്പെടുന്നത്. 

ഈ ഇനത്തിലെ ആൺചിത്രശലഭങ്ങളുടെ ചിറകുകൾ പ്രധാനമായും മഞ്ഞനിറമാണ്. ഇരുചിറകുകളിലും നാലുവീതം കറുത്തവരകൾ കാണും. ചിറകുകളുടെ വശങ്ങളിൽ കറുപ്പിൽ മഞ്ഞ പുള്ളികളോടെ വരയുമുണ്ടാകും. 

കിഴക്കൻ ശലഭങ്ങളിൽ രണ്ടു തരത്തിലുള്ള പെൺശലഭങ്ങളുണ്ട്. ഒന്ന് മഞ്ഞ നിറത്തിലും രണ്ടാമത്തേത് ഇരുനിറത്തിലും. മഞ്ഞനിറത്തിലുള്ളത് മിക്കവാറും ആൺ‌ശലഭങ്ങൾക്കു സമാനമായിരിക്കും. ചിറകുകളുടെ കീഴ്ഭാഗത്തുള്ള നീലനിറമാണ് പ്രധാനവ്യത്യാസം. ഇരുനിറത്തിലുള്ള പെൺ‌ശലഭങ്ങളിൽ മഞ്ഞ പുള്ളികൾ മാത്രം അങ്ങിങ്ങായി കാണാം. എങ്കിലും ഇവയുടെ ചിറകുകൾക്ക് കടുവാവരകളുടെ ചെറുനിഴലുണ്ടാകും. 

ജോർജിയ, വെർജീനിയ, അലബാമ, സൌത്ത് കരോളിന, ഡെലാവെയർ എന്നീ സംസ്ഥാനങ്ങളുടെ ദേശീയ ചിത്രശലഭമാണിത്. 

പടിഞ്ഞാറൻ കടുവാവരയൻ


</doc>
<doc id="160680" url="https://ml.wikipedia.org/wiki?curid=160680" title="പടിഞ്ഞാറൻ കടുവാവരയൻ">
പടിഞ്ഞാറൻ കടുവാവരയൻ

പടിഞ്ഞാറൻ കടുവാവരയൻ(Western Tiger Swallowtail) ചിത്രശലഭങ്ങൾക്ക് കിഴക്കുള്ളവയുമായി പറയത്തക്ക വ്യത്യാസങ്ങളില്ല. എന്നാൽ ഈ ഇനത്തിൽ ഒരുതരത്തിലുള്ള പെൺ‌ശലഭങ്ങൾ മാത്രമേയുള്ളൂ. ആണിന്റെയും പെണ്ണിന്റെയും വാലുകളുടെ കീഴ്‌ഭാഗത്ത് നീലനിറമുണ്ടാകും. വടക്കേ അമേരിക്കൻ വൻ‌കരയുടെ പടിഞ്ഞാറൻ പ്രദേശങ്ങളിൽ വ്യാപകമായി ഇവയെ കാണാം.


</doc>
<doc id="160691" url="https://ml.wikipedia.org/wiki?curid=160691" title="പീത-ശ്വേത ചിത്രശലഭങ്ങൾ">
പീത-ശ്വേത ചിത്രശലഭങ്ങൾ

പീറിഡേ എന്ന് ആംഗലഭാഷയിൽ അറിയപ്പെടുന്ന ഈ ശലഭകുടുംബത്തിൽ പൊതുവെ വെള്ളയോ മഞ്ഞയോ നിറത്തിലുള്ള ചിത്രശലഭങ്ങളാണ് കാണപ്പെടുന്നത്.ആയിരത്തിൽപ്പരം ഇനം പീറിഡെ ശലഭങ്ങൾ ലോകത്താകെയുള്ളതായി കണക്കാക്കപ്പെട്ടിരിക്കുന്നു.ഇവ 76ജനുസ്സുകളിലെ ആയിരത്തിഒരനൂറ് സ്പീഷിസുകളിലായി വ്യാപിച്ചുകിടക്കുന്നു.ഭാരതത്തിൽ കാണപ്പെടുന്ന 109 ഇനങ്ങളിൽ 34 എണ്ണം കേരളത്തിൽ കാണപ്പെടുന്നു. ശലഭങ്ങളുടെ മഞ്ഞയോ വെള്ളയോ നിറത്തിനു കാരണം അവയുടെശരീരത്തിൽ നിർമ്മിക്കപ്പെടുന്ന വിസർജ്യവസ്തുക്കളിലെ വർണ്ണകങ്ങളാണ് .പീറിഡേ കുടുംബത്തിൽപ്പട്ട വെണ്ണയുടെ നിറത്തിൽ പറക്കുന്ന ബ്രിംസ്റ്റോൺശലഭങ്ങളിൽനിന്നുമാണ് ചിത്രശലഭങ്ങൾക്ക് ഇംഗ്ളീഷ് ഭാഷയിൽ ബട്ടർഫ്ളൈ എന്നു പേരു വന്നത്. വരണ്ട പ്രദേശങ്ങളിൽ കാണപ്പെടുന്ന ഇവയിൽ ആൽബട്രോസ് ശലഭങ്ങളെപ്പോലുള്ളവ ദേശാടനം നടത്തുന്നതിൽ പ്രസിദ്ധരാണ്.പൂക്കളോടും നനഞ്ഞപ്രദേശങ്ങളോടും പ്രത്യേക താൽപര്യം കാണിക്കുന്നവയാണ് ഈ ശലഭങ്ങൾ.മുട്ടകൾക്ക് നെന്മണിയുടെ ആകൃതി.ലാർവകൾക്ക് പച്ചയോ തവിട്ടോ നിറം,കുഴലാകൃതി.
ആൺ-പെൺ ശലഭങ്ങൾ ചിറകിലെ പൊട്ടുകളുടെ എണ്ണത്തിലോ നിറങ്ങളുടെ ആകൃതിയിലോ ക്രമത്തിലോ വ്യത്യാസം കാണിക്കുന്നു.


</doc>
<doc id="160699" url="https://ml.wikipedia.org/wiki?curid=160699" title="രോമപാദ ചിത്രശലഭങ്ങൾ">
രോമപാദ ചിത്രശലഭങ്ങൾ

നിംഫാലിഡേ എന്ന ചിത്രശലഭക്കുടുംബത്തിലെ എല്ലാ അംഗങ്ങളുടെയും മുൻകാലുകൾ വളരെ ചെറുതും നാരുകൾപ്പോലുള്ള രോമങ്ങളാൽ മൂടപ്പെട്ടതാണ്.ഈ കാലുകൾ സ്പർശിനികളായി ഉപയോഗിക്കുന്നു.തേൻചെടികളുടെ സ്ഥാനം കണ്ടെത്താനും ശലഭപ്പുഴുവിന്റെ ഭക്ഷണസസ്യം കണ്ടെത്തി മുട്ടകൾ നിക്ഷേപിക്കാനും മണം പിടിച്ചെടുക്കാനും ഈ രോമക്കാലുകൾ ഉപയോഗിക്കുന്നു.
രോമക്കാലൻ ശലഭങ്ങളുടെ മുട്ടകൾ ഉരുണ്ടതും വെളുപ്പ് നിറമുള്ളതും ആണ്.നീണ്ടുരുണ്ട ശലഭപ്പുഴുവിന്റെ പുറത്ത് നീണ്ട മുള്ളുകൾ പോലുള്ള രോമങ്ങൾ കാണുന്നു.പുൽവർഗ്ഗത്തിൽപ്പെട്ട സസ്യങ്ങളിലാണ് പൊതുവെ ശലഭപ്പുഴുക്കൾ വളരുന്നത്. ഈ വലിയ കുടുംബത്തെ എട്ട് ഉപകുടുംബങ്ങളായി തിരിച്ചിട്ടുണ്ട്.വളരെ വൈവിധ്യം നിറഞ്ഞ ഈ ചിത്രശലഭകുടുംബത്തിൽ ലോകത്താകമാനം 6000 ഇനം ശലഭങ്ങളുണ്ട്. ഇവയിൽ 520 ഇനങ്ങൾ ഭാരതത്തിൽ കാണപ്പെടുമ്പോൾ കേരളത്തിൽ 97 ഇനങ്ങളാണ് നിരീക്ഷിക്കപ്പെട്ടിരിക്കുന്നത്.


</doc>
<doc id="160715" url="https://ml.wikipedia.org/wiki?curid=160715" title="ഫ്രാൻസിസ്കോ ഫ്രാങ്കോ">
ഫ്രാൻസിസ്കോ ഫ്രാങ്കോ

സ്പെയിനിലെ ഒരു ഏകാധിപതി ആയിരുന്നു ഫ്രാൻസിസ്കോ ഫ്രാങ്കോ. അസാധാരണമായ സാമർഥ്യത്താൽ 34-ാം വയസ്സിൽ സ്പെയിനിൽ പട്ടാള ജനറൽ ആയ ആളാണ് ഫ്രാങ്കോ.രാജഭരണം ഇഷ്ടപ്പെട്ട അദ്ദേഹത്തിനു സ്പെയിൻ ഒരു റിപ്പബ്ലിക്ക് ആയത് സഹിക്കാൻ കഴിഞ്ഞില്ല.സ്പെയിനിൽ അധികാരമേറ്റ ഇടതുപക്ഷ സർക്കാരിനെതിരെ ഫ്രാങ്കോ ആഞ്ഞടിച്ചു.കടുത്ത പോരാട്ടത്തിനൊടുവിൽ അദ്ദേഹം നയിച്ച നാഷണലിസ്റ്റുകൾ വിജയിച്ചു.അങ്ങനെ 1939-ൽ അദ്ദേഹം സ്പെയിനിന്റെ ഏകാധിപതി ആയി.

രണ്ടാം ലോകമഹായുദ്ധത്തിൽ സ്പെയിൻ പങ്കു ചെർന്നില്ലെങ്കിലും ഹിറ്റ്‌ലർക്കും മുസ്സോളിനിക്കും സഹായങ്ങൾ നൽകി.യുദ്ധാനന്തരം ഫ്രാങ്കോ പൗര സ്വാതന്ത്ര്യത്തിനു വിലക്കുകൾ ഏർപെടുത്തി.പത്രത്തിനും നിയന്ത്രണം കൊണ്ടുവന്നു.തന്റെ കാലശേഷം സ്പെയിനിൽ രാജഭരണം പുനസ്ഥാപിക്കാനായി അദ്ദേഹം ജുവാൻ കാർലോസ് രാജകുമാരനെ അടുത്ത പരമാധികാരിയും രാജാവുമായി നിശ്ചയിച്ചു.1975-ൽ അദ്ദേഹം അന്തരിച്ചു.


</doc>
<doc id="160716" url="https://ml.wikipedia.org/wiki?curid=160716" title="കടവൂർ ശിവദാസൻ">
കടവൂർ ശിവദാസൻ

1995-1996 ലെ കേരള നിയമ സഭയിലെ വനം, ഗ്രാമവികസനം (20-04-95-ൽ ചുമതലയേറ്റു) വകുപ്പുകളുടെ ചുമതലയുള്ള മന്ത്രിയായിരുന്നു. 2001 - 2004 ലെ മന്ത്രി സഭയിൽ വൈദ്യുതി മന്ത്രിയായിരുന്നു. ആർ. എസ്.പി യിലൂടെ പൊതു പ്രവർത്തനം തുടങ്ങിയ കടവൂർ പിന്നീട് കോൺഗ്രസ്സിൽ ചേർന്നു.1980 ലും 82 ലും ആർ. എസ്.പി സ്ഥാനാർത്ഥിയായും 1991, 1996, 2001 നിയമസഭ തെരഞ്ഞെടുപ്പുകളിൽ കോൺഗ്രസ്സ് സ്ഥാനാർത്ഥിയായും മത്സരിച്ചു ജയിച്ചു.

2019 മെയ്‌ 17ന് വെള്ളിയാഴ്ച രാവിലെ തിരുവനന്തപുരത്തെ ഒരു സ്വകാര്യ ആശുപത്രിയിൽ അന്തരിച്ചു


</doc>
<doc id="160722" url="https://ml.wikipedia.org/wiki?curid=160722" title="മാലേത്ത് ഗോപിനാഥപിള്ള">
മാലേത്ത് ഗോപിനാഥപിള്ള

കേരളാ നിയമസഭയിലെ ഒരു മുൻ സാമാജികനായിരുന്നു മാലേത്ത് ഗോപിനാഥപിള്ള (2 ജൂലൈ 1928 -20 ജൂൺ 2013). ഒന്നും രണ്ടും കേരളാ നിയമസഭകളിൽ ആറന്മുള മണ്ഡലത്തേ പ്രതിനിധീകരിച്ചത് ഗോപിനാഥപിള്ളയായിരുന്നു. സജീവ കോൺഗ്രസ് പ്രവർത്തകനായിരുന്നു. കൊച്ചു കേശവപിള്ളയുടേയും മാണിക്ക്യ പിള്ള പാർവതിപിള്ളയുടെയും മകനായി ജനിച്ചു. അനന്തലക്ഷ്മിയമ്മയായിരുന്നു ആദ്യ ഭാര്യ, പിന്നീട് കോമളവല്ലി പിള്ളയെ വിവാഹം ചെയ്തു. രണ്ട് ആൺമക്കളും മൂന്ന് പെൺമക്കളും ഇദ്ദേഹത്തിനുണ്ട്.

എൻ.എസ്.എസ്. ഡയറക്ടർ ബോർഡംഗം,പള്ളിയോട സേവ സംഘം പ്രസിഡന്റ് (ആറന്മുള വള്ളംകളി), ശങ്കർ മന്ത്രിസഭയിലെ പാർലമെന്ററികാര്യ സെക്രട്ടറി എന്നീ നിലകളിലും ഇദ്ദേഹം പ്രവർത്തിച്ചിരുന്നു.


</doc>
<doc id="160742" url="https://ml.wikipedia.org/wiki?curid=160742" title="പോൾ സെലാൻ">
പോൾ സെലാൻ

ജൂതന്മാരെ ഉന്മൂലനം ചെയ്യാൻ അഡോൾ ഹിറ്റ്‌ലറുടെ നേതൃത്വത്തിൽ നാസികൾ നടപ്പിലാക്കിയ ആസൂത്രിത പരിപാടി ആയ ഹോലോകാസ്റ്റിന്റെ ജീവിക്കുന്ന രക്ത സാക്ഷി ആയിരുന്നു വിശ്രുത ജർമൻ കവി ആയ പോൾ സെലാൻ.ജർമൻ ഭാഷയിലാണ് എഴുതിയിരുന്നതെങ്കിലും ജർമനിക്കാരനയിരുന്നില്ല സെലാൻ.റൊമാനിയയിൽ ജനിച്ച് ഫ്രാൻസിൽ ജീവിച്ച് ജർമനിയിൽ എഴുതിയ സെലാന് സ്വത്വം ഒരു പ്രശ്നമായിരുന്നു.ദേശീയതയോ ഭാഷയോ അല്ല ജൂതൻ എന്നാ വംശ മുദ്രയാണ് സെലാന് സ്വത്വം ആയത്.അതാകട്ടെ വേദനയുടെ മുദ്രയുംയിരുന്നു.

വടക്കൻ റൊമാനിയയിലെ ബുക്കൊവിന പ്രദേശത്തെ കെർനോട്ടിയിലാണ് ജർമൻ സംസാരിക്കുന്ന ജൂതന്മാരായ മാതാപിതാക്കളുടെ ഏക സന്താനമായി 1920- നവംബർ 23-നു "പോൾ ആൻറ് ഷെൽ" എന്നാ പോൾ സെലാൻ ജനിച്ചത്‌.പഴയ ഓസ്ട്രോ-ഹംഗെറിയൻ സാമ്രാജ്യത്തിൽ സെർനോവിച് എന്നറിയപ്പെട്ടിരുന്ന ബുക്കൊവിന ഇന്ന് ഉക്രയിന്റെ ഭാഗമാണ്.ചെർണോവ്ട്സി എന്നാണ് ആ നഗരം ഇന്ന് അറിയപ്പെടുന്നത്.ആൻറ് ഷെൽ എന്നാ പേരിലെ അക്ഷരങ്ങൾ ക്രമം മാറ്റിയും ഉപേക്ഷിച്ചും പിൽക്കാലത്ത് അദ്ദേഹം രൂപപ്പെടുത്തിയ തൂലിക നാമമാണ് സെലാൻ.ജർമന് പുറമേ ഫ്രെഞ്ചും ഹീബ്രുവും പഠിച്ച സെലാൻ മിടുക്കനായ വിദ്യാർഥി ആയിരുന്നു.1938-ൽ വൈദ്യ ശാസ്ത്രം പഠിക്കാനായി സെലാൻ ഫ്രാൻസിലെ ടൂർസിൽ എത്തി. ഒരു വര്ഷം കഴിഞ്ഞു പഠനം ഉപേക്ഷിച്ചു സെലാൻ മടങ്ങി.തനിക്ക് പ്രിയപ്പെട്ട റൊമാൻസ് ഭാഷകളുടെ പഠനമായിരുന്നു ലക്‌ഷ്യം. സെർനോവിട്സ് ലെ പ്രാദേശിക സർവകലാശാലയിൽ റഷ്യൻ ഭാഷ പഠനത്തിൽ സെലാൻ മുഴുകി.1940-ൽ റഷ്യൻ സൈന്യം ആ പ്രദേശം കീഴടക്കി.1941-ൽ റഷ്യയെ പുറത്താക്കി ജർമൻകാർ അവിടെ ആധിപത്യം ഉറപ്പിച്ചു.

ജർമൻ അധിനിവേശം സെലാന്റെ ജീവിതം മാറ്റി മറിച്ചു. പഠനം മുടങ്ങി.റഷ്യൻ കവിതകളുടെ വിവർത്തനം ആണ് ഇക്കാലത്ത്‌ സെലാൻ നടത്തിയ മുഖ്യ പ്രവർത്തി.ജൂതന്മാരെ ഉന്മൂലനം ചെയ്യുക എന്നാ ലക്ഷ്യത്തോടെ ജർമൻ നാസികൾ ആ ജന വിഭാഗത്തെ കോൺസെൻട്രേഷൻ ക്യാമ്പുകളിലേക്ക് ആട്ടി തെളിക്കുന്ന കാലമായിരുന്നു അത്.സെലാന്റെ മാതാപിതാക്കളും നാസികളുടെ പിടിയിലായി.അവിടെ വച്ച് അവർ മരിച്ചു.സെലാൻ എങ്ങനെയോ അറസ്റ്റിൽ നിന്നും രക്ഷപെട്ടു.പക്ഷേ പിന്നീട് പിടിക്കപ്പെട്ട അദ്ദേഹം 1943-വരെ ഒരു ലേബർ ക്യാമ്പിൽ അടക്കപ്പെട്ടു.അവിടെ സെലാൻ പതിനെട്ടു മാസം കഠിനമായ റോഡു പണിയിൽ ഏർപ്പെട്ടു.1943-ൽ റഷ്യൻ സേന ജർമനിയെ തുരത്തി ലേബർ ക്യാമ്പ്‌ മോചിപ്പിച്ചു.അങ്ങനെ രക്ഷപെട്ട സെലാൻ റെഡ്‌ ആർമിയുടെ ഭാഗമായി. രണ്ടാം ലോകമഹയുധാനന്തരം 1945-ൽബുക്കാറസ്റ്റിൽ എത്തിയ അദ്ദേഹം പഠനം തുടർന്നു.അവിടെ സറീയലിസവുമായി പരിജയപെട്ട അദ്ദേഹം ഗൗരവമായ കാവ്യാ രചനയും വിവർത്തനവും തുടർന്നു.

യുദ്ധത്തിന്റെ വേദനകരമായ അനുഭവങ്ങൾ വർണിക്കുന്ന തന്റെ ഏറ്റവും പ്രശസ്തമായ "ഡെത്ത് ഫ്യൂഗ്"1944-ൽ തന്നെ സെലാൻ രചിച്ചു കഴിഞ്ഞിരുന്നു.വ്യത്യസ്ത തൂലിക നാമങ്ങളിലാണ്‌ കവിതകൾ പ്രസിദ്ധീകരിച്ചത്‌.1947-ൽ ബുക്കാറസ്റ്റ്‌ വിട്ട് ഓസ്ട്രിയയിലെ വിയന്നയിൽ എത്തിയ സെലാൻ അവിടെ അവന്ത്ഗാർഡ്‌ എഴുത്തുകാരുമായി ബന്ധപ്പെട്ടു.

1948-ൽ സെലാൻ പാരിസിൽ എത്തി.ശേഷിച്ച ജീവിതം മുഴുവൻ അവിടെ ചിലവിടുകയും ചെയ്തു.പാരിസിലെ പ്രശസ്തമായ എക്കോൾ നോർമേൽ സുപ്പീരിയോർ എന്നാ കലാലയത്തിൽ നിന്ന് ജർമൻ ഭാഷാശാസ്ത്രത്തിൽ ബിരുദം നേടിയ സെലാൻ 1952-ൽ അവിടെ ലെക്ചററും 1959-ൽ പ്രൊഫസ്സറും ആയി. ഗ്രാഫിക് കലാകാരി ആയ ഗിസ്ലേ ഡി എസ്ട്രേഞ്ചിനെ 1952-ൽ സെലൻ വിവാഹം കഴിച്ചു.അവർക്ക്‌ രണ്ടു കുട്ടികലുണ്ടയെന്കിലും ഇരുവരും ശൈശവത്തിൽ തന്നെ മരിച്ചു.

ഡെത്ത് ഫ്യൂഗ് (Death Fugue)
പോപ്പി ആൻഡ്‌ മെമ്മറി (Poppy and Memory)
സ്പീച്ച്-ഗ്രില്ലെ (Speech-Grille)
ദി മെറിഡിയൻ (The Meridian)
നോ മാൻസ്‌ റോസ് (No Man's Rose)
ലാസ്റ്റ്‌ പോയംസ് (Last Poems)



</doc>
<doc id="160743" url="https://ml.wikipedia.org/wiki?curid=160743" title="ബാബുറാം ഭട്ടറായി">
ബാബുറാം ഭട്ടറായി

നേപ്പാളിന്റെ 35-ആമത് പ്രധാനമന്ത്രിയാണ് ബാബുറാം ഭട്ടറായി (Baburam Bhattarai) (ജനനം 26 May 1954). 2011 ഓഗസ്റ്റ് 29-ന് അധികാരത്തിലേറി. ഡൽഹിയിലെ ജവഹർലാൽ നെഹ്റു യൂണിവേഴ്സ്റ്റിയിൽ നിന്നാണ് ഡോക്ടറേറ്റ് എടുത്തത്. മാവോ വാദികളുടെ നേതാവായ ഇദ്ദേഹം മാവോവാദികളിലെ മിതവാദി എന്നാണ് അറിയപ്പെടുന്നത്. 2008-ൽ മാവോവാദി മന്ത്രിസഭയിൽ ഉപമുഖ്യമന്ത്രിസ്ഥാനവും ധനകാര്യവകുപ്പും കൈകാര്യ ചെയ്തിട്ടുണ്ട്.


</doc>
<doc id="160749" url="https://ml.wikipedia.org/wiki?curid=160749" title="ടോണി ടാൻ കെങ് യാം">
ടോണി ടാൻ കെങ് യാം

Tony Tan Keng Yam ടോണി ടാൻ കെങ്യാം. സിംഗപ്പൂർ പ്രസിഡന്റ്. 1940 ഫെബ്രുവരി 7 ന് സിഗപ്പൂരിൽ ജനനം. രാജ്യത്തെ ഏഴാമത് പ്രസിഡന്റായി ഈ 2011 സെപ്തംബർ 1ന് അധികാരമേറ്റു. നേരത്തെ ഉപപ്രധാനമന്ത്രിയായിരുന്നു. 


</doc>
<doc id="160766" url="https://ml.wikipedia.org/wiki?curid=160766" title="എ.കെ. ബാലൻ">
എ.കെ. ബാലൻ

കേരളത്തിലെ പ്രമുഖനായ രാഷ്ട്രീയനേതാവും അഭിഭാഷകനുമാണ് എ.കെ. ബാലൻ(ജനനം ആഗസ്റ്റ് 3, 1948). 2006-2011 കാലഘട്ടത്തിൽ കേരളത്തിലെ പട്ടികജാതി-പട്ടികവർഗ്ഗം, വൈദ്യുതി എന്നീ വകുപ്പുകളുടെ മന്ത്രിയായിരുന്നു. ഇപ്പോൾ കേരള നിയസഭയിൽ തരൂർ നിയോജകമണ്ഡലത്തെ പ്രതിനിധീകരിക്കുന്ന എ.കെ. ബാലൻ, സി.പി.ഐ(എം) സംസ്ഥാന കമ്മറ്റിയംഗം ആണ്. 2015 മുതൽ സിപിഐ (എം)-ന്റെ കേന്ദ്ര കമ്മിറ്റിയംഗമാണ് ഏ.കെ. ബാലൻ. 2016-ലെ നിയമസഭാ തെരെഞ്ഞെടുപ്പിൽ പാലക്കാട് ജില്ലയിലെ തരൂർ മണ്ഡലത്തിൽ നിന്നും വീണ്ടും തെരെഞ്ഞെടുക്കപ്പെട്ടു. ഇപ്പോൾ പിണറായി വിജയൻ മന്ത്രിസഭയിലെ അംഗമാണ്.

1951 ഓഗസ്റ്റ് 3-ന് കേളപ്പന്റെയും കുഞ്ഞിയുടെയും മകനായി കോഴിക്കോട് ജില്ലയിലെ നാദാപുരത്ത് ഉള്ള തൂണേരിയിൽ ജനിച്ചു. കോഴിക്കോട് ലോ കോളേജിൽ നിന്ന് നിയമബിരുദം നേടി.

എസ്.എഫ്.ഐയിലൂടെ ആണ് ബാലൻ രാഷ്ട്രീയ രംഗത്തെത്തിയത്. എസ്.എഫ്.ഐ യുടെ സംസ്ഥാന സെക്രട്ടറിയായും പ്രസിഡന്റുമായിട്ടും പ്രവർത്തിച്ചിട്ടുണ്ട്. ഭൂസമരങ്ങളിൽ പങ്കെടുത്ത ബാലൻ 30 ദിവസം കണ്ണൂർ സെൻട്രൽ ജയിലിൽ തടവിൽ കിടന്നിട്ടുണ്ട്. 1980ൽ ഒറ്റപ്പാലത്തുനിന്ന് ലോകസഭയിലേക്കും 2001ൽ കുഴൽമന്ദത്തുനിന്ന് കേരള നിയമസഭയിലേക്കും തിരഞ്ഞെടുക്കപ്പെട്ടു. പാലക്കാട് ജില്ലാ കൗൺസിലിന്റെ ആദ്യ പ്രസിഡന്റായിരുന്നു (1990 - 92). കെ.എസ്.എഫ്.ഇ ചെയർമാനായും സേവനമനുഷ്ഠിച്ചിട്ടുണ്ട് (1996-2001). സി.ഐ.ടി.യുവിന്റെ ദേശീയ പ്രവർത്തക സമിതി അംഗം, സംസ്ഥാന വൈസ് പ്രസിഡന്റ് എന്നീ പദവികളും വഹിക്കുന്നു. നിലവിൽ സിപിഐ(എം)-ന്റെ കേന്ദ്രക്കമ്മിറ്റി അംഗമാണ്.

ഡോ. പി. കെ. ജമീലയാണ് ഭാര്യ. ആരോഗ്യവകുപ്പ് ഡയറക്റ്ററായി വിരമിച്ചു. നിലവിൽ പി.കെ. ദാസ് മെഡിക്കൽ കോളേജ് സൂപ്രണ്ടാണ്. രണ്ട് മക്കളാണുള്ളത്. നവീൻ ബാലൻ പാരിസിൽ ഇന്റർ നാഷണൽ ബിസിനസ് ഡെവലപ്പറാണ്, നിഖിൽ ബാലൻ നെതർലൻഡ്‌സിൽ പി.ജി. വിദ്യാർഥിയാണ്.


</doc>
<doc id="160783" url="https://ml.wikipedia.org/wiki?curid=160783" title="സി.ആർ. ദാസ്">
സി.ആർ. ദാസ്

കേരളത്തിലെ പ്രമുഖ ബാലസാഹിത്യകാരനാണ് സി. ആർ. ദാസ് (ജനനം 21 മാർച്ച് 1943). അദ്ധ്യാപകൻ, ശാസ്ത്രജ്ഞൻ, കോർപ്പറേഷൻ കൗൺസിലർ എന്നീ മേഖലകളിൽ കൂടി വ്യക്തിമുദ്ര പതിപ്പിച്ചിട്ടുണ്ട്.

തൃശ്ശൂർ ജില്ലയിലെ ആറാട്ടുപുഴയിൽ 1943 മാർച്ച് 21ന് ജനിച്ചു. ചേർപ്പ് ഹൈസ്ക്കൂൾ, പൂനയിലെ നാഷ്ണൽ ഇൻസ്റ്റിറ്റ്യൂട്ട് ഓഫ് വൈറോളജി, കേരള കാർഷിക സർവ്വകലാശാല, പാലക്കാട് മുണ്ടൂരിലെ ഗ്രാമീണ സാങ്കേതിക ഗവേഷണ കേന്ദ്രം എന്നിവടങ്ങളിൽ ജോലി നോക്കി.

പുരോഗമന കലാസാഹിത്യ സംഘം തൃശ്ശൂർ ജില്ലാ സെക്രട്ടറി, ബാലസംഘം അക്കാദമിക് കമ്മറ്റി വൈസ് പ്രസിഡന്റ്, ചൈൽഡ് വെൽഫെയർ കമ്മറ്റി അംഗം എന്നീ നിലകളിൽ പ്രവർത്തിക്കുന്നു.

തൃശ്ശൂർ നഗരസഭ മണ്ണുത്തി ഡിവിഷനിലെ മുൻ കൗൺസിലർ,ജവഹർ ബാലഭവൻ ഡയറക്ടർ, കാലിക്കറ്റ് സർ‌വ്വകലാശാല സിൻഡിക്കേറ്റ് അംഗം എന്നീ നിലകളിൽ പ്രവർത്തിച്ചിട്ടുണ്ട്.




</doc>
<doc id="160804" url="https://ml.wikipedia.org/wiki?curid=160804" title="കേരളത്തിലെ ചിത്രശലഭങ്ങളുടെ പട്ടിക">
കേരളത്തിലെ ചിത്രശലഭങ്ങളുടെ പട്ടിക

ശലഭങ്ങളെ രണ്ടായി തരംതിരിയ്ക്കാം. നിശാശലഭങ്ങളും ചിത്രശലഭങ്ങളും. ഇതിൽ രണ്ടിലും കൂടി 1,40,000 ഇനങ്ങളുണ്ട്.അതിൽ 17,200 എണ്ണം ചിത്രശലഭങ്ങളാണ്. ഇന്ത്യയിൽ അഞ്ചു കുടുംബങ്ങളിലായി ആയിരത്തി അഞ്ഞൂറിലേറെ ചിത്രശലഭങ്ങൾ കണ്ടുവരുന്നു. കേരളത്തിൽ ഏതാണ്ട് 322 ഇനങ്ങളെ തിരിച്ചറിഞ്ഞിട്ടുണ്ട്. ഇന്ത്യയിലെ ഏറ്റവും ചെറിയ ശലഭമായ രത്നനീലിയും ഏറ്റവും വലിയ ചിത്രശലഭമായ ഗരുഡശലഭവും കാണപ്പെടുന്നതും കേരളത്തിലാണ്.


</doc>
<doc id="160820" url="https://ml.wikipedia.org/wiki?curid=160820" title="അമ്പലപ്പുഴ വിജയകൃഷ്ണൻ">
അമ്പലപ്പുഴ വിജയകൃഷ്ണൻ

അമ്പലപ്പുഴ ശ്രീകൃഷ്ണസ്വാമി ക്ഷേത്രത്തിലെ പ്രസിദ്ധനായ ആനയാണ് വിജയകൃഷ്ണൻ. ക്ഷേത്രത്തിലെ ആനയായിരുന്ന അമ്പലപ്പുഴ രാമചന്ദ്രൻ ചരിഞ്ഞശേഷം നടയ്ക്കിരുത്തിയ ആനയാണ് വിജയകൃഷ്ണൻ. അമ്പലപ്പുഴ കൃഷ്ണന്റെ ഉത്സവ എഴുന്നള്ളത്തുകൾക്ക് തിടംമ്പേറ്റുന്നത് വിജയകൃഷ്ണനാണ്. 

തൃശൂർപൂരത്തിലും 2010-ൽ വിജയകൃഷ്ണൻ പങ്കെടുത്തിരുന്നു. 

2011-ൽ മദപ്പാട് കാലത്ത് വേണ്ടവിധം പരിചരിക്കാത്തത് മൂലം വിജയകൃഷ്ണന്റെ കാലുകളിൽ വ്രണം വന്നത് വിവാദം ആയിരുന്നു. 


</doc>
