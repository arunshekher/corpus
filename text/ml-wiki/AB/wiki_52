<doc id="213791" url="https://ml.wikipedia.org/wiki?curid=213791" title="ഇ.എം.എസ്. അക്കാദമി">
ഇ.എം.എസ്. അക്കാദമി

കേരളത്തിന്റെ ആദ്യമുഖ്യമന്ത്രിയും സി.പി.ഐ. (എം) മുൻജനറൽ സെക്രട്ടറിയുമായിരുന്ന ഇ.എം.എസിന്റെ സ്‌മരണാർത്ഥം സി.പി.ഐ. (എം) സ്ഥാപിച്ച രാഷ്ട്രീയ-സൈദ്ധാന്തിക വിദ്യാഭ്യാസ കേന്ദ്രമാണ്‌ ഇ.എം.എസ്‌ അക്കാദമി. തിരുവനന്തപുരത്തെ വിളപ്പിൽ പഞ്ചായത്തിലെ പുറ്റുമേൽക്കോണം വാർഡിൽ അക്കാദമി സ്ഥിതിചെയ്യുന്നു.

1998 മാർച്ച് 19-ന് ഇ.എം.എസ്. മരിച്ചതിനെത്തുടർന്നാണ് അദ്ദേഹത്തിന്റെ പേരിൽ ഒരു അക്കാദമി സ്ഥാപിക്കാൻ തീരുമാനമെടുത്തത്. സന്നദ്ധപ്രവർത്തകരുടെ ചെറുസംഘങ്ങൾ വഴി ജനങ്ങളിൽ നിന്നും സംഭാവനയായി ലഭിച്ച നാലുകോടിയോളം രൂപ ഉപയോഗിച്ചാണ് ഈ കേന്ദ്രം സ്ഥാപിച്ചത്. 1998 ഓഗസ്റ്റ് 22 മുതൽ 24 വരെയുള്ള മൂന്നു ദിവസം കൊണ്ട് വിവിധ സംഘടനകൾ അക്കാദമി സ്ഥാപനത്തിനായി 40,183,716 രൂപ സംഭാവനകളിലൂടെ സ്വരൂപിച്ചു എന്ന് അന്നത്തെ സി.പി.ഐ.(എം.) സംസ്ഥാന സെക്രട്ടറി ചടയൻ ഗോവിന്ദൻ വെളിപ്പെടുത്തി. ഇത് പ്രതീക്ഷിച്ച തുകയുടെ മൂന്നിരട്ടിയായിരുന്നു. പ്രശസ്ത ഭാഷാശാസ്ത്രജ്ഞനായ നോം ചോംസ്കിയാണ് ഇ.എം.എസ്സ് അക്കാദമിയുടെ പഠനപ്രവർത്തനങ്ങൾക്കു തുടക്കം കുറിച്ചത്.
അക്കാദമിയുടെ ലക്ഷ്യങ്ങൾ എങ്ങനെയായിരിക്കണമെന്നതിനേക്കുറിച്ച് ധാരാളം ആശയങ്ങൾ പലയിടത്തുനിന്നായി സ്വരൂപിച്ചിരുന്നു. ഇതിന്റെ അടിസ്ഥാനത്തിൽ മനുഷ്യർ, പ്രകൃതി, സമൂഹം എന്നീ മേഖലകളിലുള്ള പഠനങ്ങളും ഗവേഷണവും നടത്താനുള്ള സംവിധാനം തയ്യാറാക്കുക എന്നതിന് പ്രാമുഖ്യം നല്കി. കൂടാതെ ഒരു ഇ.എം.എസ്. മ്യൂസിയം സ്ഥാപിക്കാനും തീരുമാനിച്ചു. ഇതിനുപുറമെ ഒരു സാംസ്കാരിക കേന്ദ്രവും സ്ഥാപിച്ചിട്ടുണ്ട്. പഠിതാക്കൾക്ക്‌ താമസിച്ച്‌ പഠിക്കുന്നതിനുള്ള സൗകര്യങ്ങൾ, ഗ്രന്ഥശാല, പുസ്തകവിൽപ്പനശാല തുടങ്ങിയവ ഇവിടെ ഒരുക്കിയിട്ടുണ്ട്‌.

പ്രധാനമായും നാലു തരത്തിലുള്ള കോഴ്‌സുകളാണ് സ്ഥാപനത്തിൽ നല്കുന്നത്.

സി.പി.ഐ(എം) മുൻ ജനറൽ സിക്രട്ടറി ഹർകിഷൻ സിംഗ് സുർജിത് ഇ.എം.എസ്സ് അക്കാദമിയിൽ ചെയ്ത പ്രസംഗം


</doc>
<doc id="213793" url="https://ml.wikipedia.org/wiki?curid=213793" title="അലക്സാണ്ടർ ഡ്യൂമാസ് (ഫിൽസ്)">
അലക്സാണ്ടർ ഡ്യൂമാസ് (ഫിൽസ്)

അലക്സാണ്ടർ ഡ്യൂമാസ് (ഫിൽസ്) ഫ്രഞ്ച് നാടകകൃത്തും നോവലിസ്റ്റുമായിരുന്നു. 1824 ജൂലൈ 27-ന് പാരിസിൽ ജനിച്ച ഇദ്ദേഹം സുപ്രസിദ്ധ ഫ്രെഞ്ച് സാഹിത്യകാരനായ അലക്സാണ്ടർ ഡ്യൂമാസ് (1802-70)യുടെ പുത്രനാണ്. ഒരേ പേരുകാരായ പിതാവിനേയും പുത്രനേയും തിരിച്ചറിയുന്നതിനു വേണ്ടി അച്ഛന്റെ പേരിനോടൊപ്പം പിയെ (Pere-പിതാവ്) എന്നും മകന്റെ പേരിനോടൊപ്പം ഫിൽ (Fils- പുത്രൻ) എന്നും ചേർക്കാറുണ്ട്.

അപഥസഞ്ചാരത്തിൽ തത്പരനായിരുന്ന പിതാവിന് അതിന്റെ ഭാഗമായുണ്ടായ ഒരു ബന്ധത്തിൽ പിറന്ന പുത്രനായിരുന്നു അലക്സാണ്ടർ ഡൂമാ (ഫിൽ). ഇക്കാര്യം പറഞ്ഞ് സഹപാഠികൾ സദാ പരിഹസിച്ചിരുന്നതിനാൽ ഇദ്ദേഹത്തിന്റെ ബാല്യകാലം ദുഃഖപൂർണമായിത്തീർന്നു. പിതാവിന്റെ ചെയ്തികളോടുള്ള കടുത്ത എതിർപ്പുകാരണം സ്വന്തം കൃതികളിൽ എന്നും ധർമപ്രബോധനപരമായ പ്രതിപാദ്യങ്ങൾക്കും ശൈലിക്കും പ്രാധാന്യം നൽകി. പീയ്യെ ദെ ജ്യൂനെസെ (യൗവനപാപങ്ങൾ, 1847) എന്ന കാവ്യകൃതിയുമായാണ് സാഹിത്യവേദിയിൽ തുടക്കം കുറിച്ചത്. 1848-ൽ കാമിലെ എന്ന പ്രഥമനോവൽ പ്രസിദ്ധീകരിച്ചു. നാലുവർഷത്തിനുശേഷം ഇതിന്റെ നാടകരൂപവും ആസ്വാദകരുടെ മുന്നിലെത്തി. ഇതിൽ രാജകൊട്ടാരത്തിലെ ഒരു ദാസിയുടെ കഥ പറയുന്നു. സ്വകാമുകന്റെ നന്മയ്ക്കായി ത്യാഗം ചെയ്യുന്ന അവളുടെ അനുഭവങ്ങൾ ഹൃദയസ്പർശിയാണ്. (അരങ്ങത്തവതരിപ്പിച്ചപ്പോൾ സാറാ ബേൺഹാർഡ്റ്റും, ചലച്ചിത്രമാക്കിയപ്പോൾ ഗ്രെറ്റാ ഗാർബോയും കാമിലെയിലെ അഭിനയത്തിലൂടെ പ്രശസ്തി നേടി.) ഡൂമായ്ക്കു നാടകരംഗത്ത് സ്വന്തം സ്ഥാനമുറപ്പിക്കാൻ ഈ കൃതി ഏറെ സഹായകമായി.

ഡൂമാ തുടർന്നും നോവലുകൾ എഴുതിയിരുന്നെങ്കിലും നാടകങ്ങളുടെ പേരിലാണ് കൂടുതൽ വിജയിച്ചത്. 
എന്നിവയാണ് ഇദ്ദേഹത്തിന്റെ മുഖ്യനാടകങ്ങൾ. ലെ ഡെമി മൊൻഡേയിൽ അധഃസ്ഥിതരായി കഴിയുന്നതിൽ അതൃപ്തി കാട്ടാത്ത സ്ത്രീവർഗം നാടകകൃത്തിന്റെ ശകാരത്തിനു പാത്രീഭവിക്കുന്നു. അത്യാഗ്രഹികളായ പണമിടപാടുകാരുടെ നേരെ ആക്ഷേപഹാസ്യത്തിന്റെ കൂരമ്പുകളയയ്ക്കുന്നു ല ക്വെസ്ച്യൻഡ് ആർജെന്റ്. ഫ്രാൻസിലോനിൽ ദാമ്പത്യത്തിലെ വിശ്വസ്തത, ഭാര്യമാർ പാലിക്കേണ്ടതുപോലെ തന്നെ അനുഷ്ഠിക്കുവാൻ ഭർത്താക്കന്മാരും ബാധ്യസ്ഥരാണെന്ന യാഥാർഥ്യത്തിലേക്കു വിരൽചൂണ്ടുന്നു. ഇദ്ദേഹത്തിന്റെ നാടകങ്ങളിലെല്ലാം ജീവിതത്തിന്റെ യഥാതഥ ചിത്രീകരണം കാണാം.

പിതാവിന്റെ കുത്തഴിഞ്ഞ ജീവിതശൈലി ഒരിക്കലും പൊറുക്കാൻ കഴിയാതിരുന്ന ഡൂമാ ജീവിതത്തിലും രചനകളിലും ധാർമികതയ്ക്കു മുൻതൂക്കം നൽകി. 1874-ൽ ഫ്രഞ്ച് അക്കാദമിയിലേക്കു തിരഞ്ഞെടുക്കപ്പെട്ട ഡൂമാ 1895 നവംബർ 27-ന് മർലിലെ റോയിയിൽ അന്തരിച്ചു.



</doc>
<doc id="213806" url="https://ml.wikipedia.org/wiki?curid=213806" title="കാംഫർ ആക്ടിവേറ്റഡ് മൈലേജ് ബൂസ്റ്റർ">
കാംഫർ ആക്ടിവേറ്റഡ് മൈലേജ് ബൂസ്റ്റർ

കർപ്പൂരത്തിന്റെ സഹായത്തോടെ വാഹനങ്ങളുടെ ഇന്ധനക്ഷമത കൂട്ടാനുള്ള ഉപകരണമാണ് കാംഫർ ആക്ടിവേറ്റഡ് മൈലേജ് ബൂസ്റ്റർ അഥവാ കാംബ്. കെ.എസ്.ഇ.ബി. യുടെ അരൂർ വൈദ്യുതി ഓഫീസിലെ ഉദ്യോഗസ്ഥനായ കെ.സി. ബൈജുവാണ് ഈ സാങ്കേതികവിദ്യ വികസിപ്പിച്ചെടുത്തത്. 200 രൂപ മാത്രം ചെലവുവരുന്ന ഉപകരണം പെട്രോളിന്റെ 1500 രൂപ മാസച്ചെലവിൽ 200 മുതൽ 350 വരെ ലാഭിക്കുന്നുവെന്ന് ബൈജു അവകാശപ്പെടുന്നു. വാഹനത്തിന്റെ എയർ ഫിൽട്ടർ ശൃംഖലയിൽ ഘടിപ്പിക്കുന്ന ഉപകരണം കർപ്പൂരത്തിലെ ഹൈഡ്രജൻ, ഓക്സിജൻ ആറ്റങ്ങളെ ഉപയോഗപ്പെടുത്തിയാണ് വാഹനത്തിന്റെ മൈലേജ് വർദ്ധിപ്പിക്കുന്നത്. ഈ സാങ്കേതികവിദ്യ ഓട്ടോമോട്ടീവ് റിസർച്ച് അതോറിട്ടി ഓഫ് ഇന്ത്യയിൽ പഠനത്തിനായി സമർപ്പിച്ചിട്ടുണ്ട്


</doc>
<doc id="213810" url="https://ml.wikipedia.org/wiki?curid=213810" title="വാക്വം ക്ലീനർ">
വാക്വം ക്ലീനർ

വാതകപമ്പിന്റെ പ്രവർത്തനം മൂലം സൃഷ്ടിക്കുന്ന ശൂന്യത (വാക്വം) ഉപയോഗിച്ച് പൊടി, ചെളി എന്നിവ വലിച്ചെടുത്ത് വൃത്തിയാക്കുന്ന ഉപകരണമാണ് വാക്വം ക്ലീനർ. വൈദ്യുതസഹായത്തോടെ പ്രവർത്തിക്കുന്ന ഈ ഉപകരണം ഉപയോഗിച്ച് നിലം, പരവതാനി, സോഫ, കർട്ടൻ മുതലായ പ്രതലങ്ങളിൽ നിന്ന് പൊടി വലിച്ചെടുക്കാൻ പറ്റും. ഇങ്ങനെ വലിച്ചെടുക്കുന്ന പൊടി പിന്നീട് ഒഴിവാക്കുന്നതിനായി യന്ത്രത്തിലെ ഒരു പൊടിസഞ്ചി ( ഡസ്റ്റ് ബാഗ്) യിൽ ശേഖരിക്കുന്നു. വീടുകൾ മുതൽ വലിയ വ്യവസാസസ്ഥാപനങ്ങൾ അടക്കം മിക്ക മേഖലകളിലും വാക്വം ക്ലീനർ ഉപയോഗിക്കുന്നുണ്ട്. 

വായുമർദം വ്യത്യാസപ്പെടുത്തുന്നതിന്റെ സഹായത്തോടെയാണ് ഈ ഉപകരണം പൊടി വലിച്ചെടുക്കുന്നത്. ഒരു വൈദ്യുതഫാൻ യന്ത്രത്തിനകത്തെ മർദം കുറയ്ക്കുന്നു. അപ്പോൾ അന്തരീക്ഷമർദം കാരണം പുറത്തുള്ള വായു വാക്വം ക്ലീനറിന്റെ കുഴൽ വഴി യന്ത്രത്തിനകത്തേയ്ക്ക് ശക്തിയോടെ കയറുന്നു. വായുവിന്റെ ശക്തമായ ഈ തള്ളലിന്റെ ഫലമായി പൊടിപടലങ്ങളും കുഴൽ വഴി യന്ത്രത്തിലേയ്ക്ക് കയറുന്നു. ഈ പൊടി യന്ത്രത്തിലെ പൊടിസഞ്ചിയിൽ ശേഖരിക്കുന്നു. 

പൊടി വലിച്ചെടുക്കുന്ന കുഴലിന്റെ അറ്റത്ത് ഘടിപ്പിക്കാവുന്ന നിരവധിതരം ബ്രഷുകൾ ഇന്ന് നിലവിൽ ഉണ്ട്. വൃത്തിയാക്കേണ്ട പ്രതലത്തിന് അനുയോജ്യമായ ബ്രഷുകൾ ഓരോ തവണയും ഉപയോഗിക്കാൻ കഴിയും. കാറിനകം വൃത്തിയാക്കാൻ ഉതകുന്ന രീതിയിൽ 12 വോൾട്ടിൽ പ്രവർത്തിക്കുന്നവയും കമ്പ്യൂട്ടർ അനുബന്ധ ഉപകരണങ്ങൾ വൃത്തിയാക്കാൻ യു.എസ്.ബി.യിൽ പ്രവർത്തിക്കുന്ന ചെറിയ തരവും ലഭ്യമാണ്.


</doc>
<doc id="213817" url="https://ml.wikipedia.org/wiki?curid=213817" title="മണ്ണിര">
മണ്ണിര

അനലിഡേ ഫൈലത്തിലെ ഒരു ജീവിയാണ്‌ മണ്ണിര. ആർട്ടിക്- അന്റാർട്ടിക് പ്രദേശങ്ങളൊഴിച്ച് മിക്ക രാജ്യങ്ങളിലും ഇവ കാണപ്പെടുന്നു. കൃഷിക്കാവശ്യമായ മണ്ണിന്റെ വളക്കൂറും ഗുണവും വർദ്ധിപ്പിക്കാൻ ഇവ സഹായിക്കുന്നു. അതിനാൽ "കർഷകന്റെ സുഹൃത്ത്" എന്നും "പ്രകൃതിയുടെ കലപ്പ" എന്നും മണ്ണിര അറിയപ്പെടുന്നു. 6000 സ്പീഷീസുകളുള്ളതിൽ 120 ഓളം എണ്ണം ലോകത്തിന്റെ മിക്ക ഭാഗങ്ങളിലും കാണപ്പെടുന്നവയാണ്‌. ഒരു ദ്വിലിംഗജീവിയാണ്‌ ഇത്. ഫെററ്റിമ പോസ്തുമ എന്നതാണ് മണ്ണിരയുടെ ശാസ്ത്രീയനാമം. ചിലയിനം മണ്ണിരകൾ 4 മുതൽ 8 വർഷെ വരെ ജീവിച്ചിരിക്കും. മണ്ണിനോടൊപ്പം ശരീരത്തിനുള്ളിലെത്തുന്ന ജൈവവസ്തുക്കളാണ് മണ്ണിരയുടെ ആഹാരം. ദഹനശേഷം പുറത്തുവരുന്ന മൺകൂനകളെ വേം കാസ്റ്റിംഗുകൾ അഥവാ കുരിച്ചിക്കട്ട എന്നുവിളിക്കുന്നു. ഇത് മണ്ണിലെ നൈട്രജന്റെ അളവ് വർദ്ധിപ്പിച്ച് മണ്ണിന്റെ ഫലപുഷ്ടി സംരക്ഷിക്കുന്നു. 

നനവുള്ള മണ്ണിൽ, വലിയ അളവിൽ ജൈവവസ്തുക്കൾ കാണപ്പെടുന്ന ഇടങ്ങളിൽ മണ്ണിരകൾ വൻതോതിൽ കാണപ്പെടും. മഴക്കാലത്ത് മണ്ണിനുപുറത്തെത്തുകയും മുറ്റത്തും കൃഷിസ്ഥലത്തും മൈതാനത്തുമൊക്കെ മണ്ണിനുപുറമേ കാണപ്പെടുകയും ചെയ്യും. സ്വതേ രാത്രിഞ്ചരരാണ് മണ്ണിരകൾ. ഫെററ്റിമ ജീനസിലെ പതിമൂന്നോളം സ്പീഷീസുകൾ ഇന്ത്യയിൽ കാണപ്പെടുന്നു. 

ഫെററ്റിമ പോസ്തുമയ്ക്ക് 150 മി.മീറ്റർ വരെ നീളം വരും. 3 മുതൽ 5 വരെ മി.മീറ്റർ കനം വയ്ക്കും. പോർഫൈറിൻ എന്ന വർണവസ്തു ഉള്ളതിനാൽ ശരീരത്തിന് തിളങ്ങുന്ന ഇരുണ്ട ബ്രൗൺ നിറം വരും. അടിവശത്തെക്കാൾ പുറവശത്തിന് ഇരുണ്ടനിറമുണ്ട്. 100 മുതൽ 120 വരെ സെഗ്മെന്റുകൾ (ഖണ്ഡങ്ങൾ) ശരീരത്തിലുണ്ട്. ഇവ മെറ്റാമിയറുകൾ എന്നറിയപ്പെടുന്നു. ശരീരഅറയെ കമ്പാർട്ടുമെന്റുകളാക്കി മാറ്റുന്നതിനാൽ മെറ്റാമെറിസം അഥവാ മെറ്റാമെറിക് സെഗ്മെന്റേഷൻ പൂർണമായും വികസിച്ചിരിക്കുന്നു. ആദ്യശരീരഖണ്ഡത്തെ പെരിസ്റ്റോമിയം എന്നുവിളിക്കുന്നു. ഇതിൻ മുന്നിലേയ്ക്കായി പ്രോസ്റ്റോമിയം എന്നറിയപ്പെടുന്ന മാംസളമായ സംവേദഭാഗമുണ്ട്. പെരിസ്റ്റോമിയം എന്ന ആദ്യഖണ്ഡത്തിൽ ചന്ദ്രക്കലയുടെ ആകൃതിയിൽ വായ് ഭാഗമുണ്ട്. ഇതിനുമീതേ പ്രോസ്റ്റോമിയം സ്ഥിതിചെയ്യുന്നു. 14 മുതൽ 16 വരെ ശരീരഖണ്ഡങ്ങൾ ചേർന്ന് രൂപപ്പെട്ടിരിക്കുന്ന കൂടുതൽ വ്യതിരിക്തമായ ഗ്രന്ഥീസ്വഭാവമുള്ള ഭാഗമാണ് ക്ലൈറ്റെല്ലം അഥവാ സിങ്ഗുലം. ബാഹ്യഭാഗത്ത് ഈ ഖണ്ഡങ്ങൾ വേർപെട്ടിരിക്കുന്നതായി തോന്നുകയില്ല. ആൽബുമിൻ എന്ന പ്രോട്ടീനും മ്യൂക്കസ് എന്ന ദ്രവവും ഈ ഭാഗം ഉത്പാദിപ്പിക്കുന്നു. ബീജസങ്കലനത്തിനും കൊക്കൂൺ രൂപപ്പെടലിനും ഈ സ്രവങ്ങൾ സഹായിക്കുന്നു. ക്ലൈറ്റെല്ലത്തെ അടിസ്ഥാനമാക്കി പ്രീക്ലൈറ്റെല്ലാർ, ക്ലൈറ്റെല്ലാർ, പോസ്റ്റ് ക്ലൈറ്റെല്ലാർ ഭാഗങ്ങളായി പുറമേ വിഭജിച്ചിരിക്കുന്നു.

ആദ്യത്തെയും അവസാനത്തെയും ശരീരഖണ്ഡങ്ങൾ, ക്ലൈറ്റെല്ലാർ ഭാഗം എന്നിവ ഒഴികെയുള്ള ശരീരഖണ്ഡങ്ങളിൽ കൈറ്റിൻ എന്ന പദാർത്ഥം കൊണ്ട് നിർമ്മിച്ച സീറ്റേ അഥവാ കീറ്റേ എന്ന ചെറിയ വളവുള്ള 'S' ആകൃതിയിലുള്ള ഘടനകൾ വൃത്താകൃതിയിൽ സ്ഥിതി ചെയ്യുന്നുണ്ട്. ഇതിന്റെ മധ്യഭാഗത്തുള്ള വീർത്ത ഭാഗമാണ് നോഡുലസ്. ത്വക്കിന് ഉൾവശത്തേയ്ക്ക് തിങ്ങിയിരിക്കുന്ന ഇവ ഒരു സീറ്റൽ സാക് അഥവാ അറയിലാണ് കാണപ്പെടുന്നത്. ഇതിനുള്ളിലെ സവിശേഷ പേശികളുടെ പ്രവർത്തനത്താൽ സീറ്റകൾ മുന്നിലേയ്ക്കും പിന്നിലേയ്ക്കും ചലിപ്പിക്കാനാകും. ശരീരത്തിൽ നിന്ന് നഷ്ടപ്പെട്ടാൽ ഇവയെ പുനർനിർമ്മിക്കാനുമാകും. പ്രതലത്തിൽ പറ്റിപ്പിടിക്കാനും ചലനത്തിനും സീറ്റേകൾ സഹായിക്കുന്നു. ഇരുമണ്ണിരകളുടെ ശരീരത്തിലേയ്ക്ക് ചേർത്തിറക്കി പ്രത്യുൽപാദനസമയത്ത് ശരീരങ്ങളെ ചേർത്തുനിർത്താനും സീറ്റേകൾ പ്രയോജനപ്പെടുന്നു.

5/6, 6/7, 7/8, 8/9 എന്നിവിടങ്ങളിൽ (പേരുസൂചിപ്പിക്കുന്ന ഖണ്ഡങ്ങളുടെ ഇടയിലെ ഭാഗം) ശരീരത്തിന്റെ വശങ്ങളിൽ അടിവശത്തായി കാണപ്പെടുന്ന നാല് ജോഡി സൂക്ഷ്മ സുഷിരങ്ങളാണ് സ്പെർമാത്തീക്കൽ അപേർച്ചറുകൾ. ഓരോ സുഷിരവും സ്പെർമാത്തീക്ക എന്നറിയപ്പെടുന്ന ഭാഗത്തേയ്ക്ക് തുറക്കുന്നു. ഇവിടെയാണ് മറ്റ് മണ്ണിരകളിൽ നിന്നുള്ള പുംബീജങ്ങളെ ശേഖരിക്കുന്നത്. 17 ഉം 19 ഉം ഖണ്ഡങ്ങൾക്കിടയിലെ ഭാഗത്ത് രണ്ടുജോഡി ജനൈറ്റൾ പാപ്പില എന്ന ഭാഗം കാണപ്പെടുന്നു. ഇവ അക്സസറി ഗ്രന്ഥികളുടെ പുറത്തേയ്ക്കുള്ള സുഷിരങ്ങളാണ്. 

ത്വക്കിന് പുറമേയുള്ള നേരിയ, കോശനിർമ്മിതമല്ലാത്തതും പേശികളില്ലാത്തതുമായ ആവരണമാണ് ക്യൂട്ടിക്കിൾ. തൊട്ടുള്ളിലുള്ള ത്വക്കിന്റെ ഉപിരഭാഗമായ എപ്പിഡെർമിസ് ആണ് ക്യൂട്ടിക്കിൾ ഉത്പാദിപ്പിക്കുന്നത്. 

ശരീരബാഹ്യഭിത്തിയ്ക്കും ദഹനവ്യവസ്ഥയ്ക്കും ഇടയിലുള്ള ദ്രവം നിറഞ്ഞ ഭാഗമാണ് ശരീരഅറ. ബാഹ്യമായി പരൈറ്റൾ പെരിട്ടോണിയം എന്ന പാളിയും ഉള്ളിൽ വിസറൽ പെരിട്ടോണിയം എന്ന പാളിയും സീലോമിന് അതിരുകൾ തീർക്കുന്നു. ഇതിൽ സീലോമിക് ദ്രവം നിറഞ്ഞിരിക്കുന്നു. ഭ്രൂണത്തിന്റെ മീസോഡേം എന്ന പാളി രണ്ടായി അകന്ന് രൂപപ്പെട്ടതിനാൽ ഷൈസോസീലോം എന്ന് ഈ ആന്തരദ്രവഅറ അറിയപ്പെടുന്നു.

മണ്ണിരകൾ ഡെട്രിറ്റിവോറുകൾ ആണ്. 

മണ്ണിരയ്ക്ക് കണ്ണുകളില്ല. എന്നാൽ പ്രകാശം തിരിച്ചറിയാനാകുന്ന കോശങ്ങൾ തൊലിപ്പുറമെ ഉള്ളതിനാൽ വസ്തുക്കളെ കാണാനാവില്ലെങ്കിലും പ്രകാശത്തിൽ വരുന്ന വ്യത്യാസങ്ങൾ തിരിച്ചറിയാൻ ഇവയ്ക്ക് കഴിവുണ്ട്. സ്പർശനം, രാസവസ്തുക്കളുടെ സാന്നിദ്ധ്യം എന്നിവയും തിരിച്ചറിയാൻ മണ്ണിരയുടെ തൊലിക്ക് സാധിക്കും.

അടിസ്ഥാനധർമ്മങ്ങൾ മാത്രം ചെയ്യുന്ന സങ്കീർണ്ണത കുറഞ്ഞ തലച്ചോറാണ്‌ മണ്ണിരയ്ക്കുള്ളത്. ഇത് നീക്കം ചെയ്താലും മണ്ണിരയുടെ സ്വഭാവത്തിൽ കാര്യമായ മാറ്റങ്ങളൊന്നും ദൃശ്യമാവില്ല. അഞ്ച് ഹൃദയങ്ങളുള്ള ഈ ജീവിക്ക് ശ്വാസകോശമില്ല. തൊലിയിലെ ചെറിയ ദ്വാരങ്ങളിലൂടെ അകത്തുകടക്കുന്ന വായു ശരീരത്തിൽ വ്യാപിക്കുകയാണ്‌ ചെയ്യുന്നത്.

മണ്ണിരയുടെ വിസർജ്യമാണ് കുക്കിനിക്കട്ട, കുരിച്ചിൽ മണ്ണ്, കുരിക്കപ്പൂഴി എന്നീ പേരുകളിൽ അറിയപ്പെടുന്നത്. നാടൻ മണ്ണിരകൾ പതിനഞ്ചടിവരെ താഴെ മണ്ണിൽ സമാധിയിൽ കഴിയാൻ കഴിവുള്ളവയാണ്. അനുകൂലസാഹചര്യങ്ങളിൽ ഇവ മുകളിലേക്കുവരികയും അടിയിലുള്ള പോഷകമൂല്യമുള്ളമണ്ണ് തിന്ന് മുകളിൽ വിസർജിക്കുകയും ചെയ്യും. ഈ വിസർജ്യങ്ങൾക്ക് കുക്കിനിക്കട്ടകൾ എന്ന് പേര്. ഇവയ്ക്ക് സാധാരണ മണ്ണിലുള്ളതിനേക്കാൾ പല മടങ്ങ് വളക്കൂറുണ്ട്. 


</doc>
<doc id="213819" url="https://ml.wikipedia.org/wiki?curid=213819" title="നോർതേൺ മറിയാന ദ്വീപുകൾ">
നോർതേൺ മറിയാന ദ്വീപുകൾ

ഔദ്യോഗികമായി കോമൺവെൽത്ത് ഓഫ് നോർതേൺ മറിയാന ഐലന്റ്സ് (സി.എൻ.എം.ഐ.) എന്നറിയപ്പെടുന്ന നോർതേൺ മറിയാന ദ്വീപുകൾ, അമേരിക്കൻ ഐക്യനാടുകളുടെ കീഴിലുള്ള രണ്ട് കോമൺ‌വെൽത്ത് ഇൻസുലാർ പ്രദേശങ്ങളിൽ ഒന്നാണ് (പോർട്ടോ റിക്കോയാണ് മറ്റൊന്ന്). ഇൻകോർപ്പറേറ്റ് ചെയ്യപ്പെടാത്തതും സംഘടിതമായതുമായ പ്രദേശങ്ങളായാണ് ഇവയെ രണ്ടും കരുതിപ്പോരുന്നത്. 

പസഫിക് മഹാസമുദ്രത്തിന്റെ തന്ത്രപ്രാധാന്യമുള്ള പടിഞ്ഞാറൻ ഭാഗത്താണ് ഇവയുടെ സ്ഥാനം. 15 ദ്വീപുകളാണ് ഈ ദ്വീപസമൂഹത്തിലുള്ളത്. 463.63 ചതുരശ്ര കിലോമീറ്ററാണ് മൊത്തം വിസ്തൃതി. 2010-ലെ സെൻസസ് പ്രകാരം ഇവിടുത്തെ ജനസംഖ്യ 53,883 ആണ്. ജനസംഖ്യയുടെ 90 ശതമാനത്തിലധികവും സായിപാൻ ദ്വീപിലാണ് താമസിക്കുന്നത്. മറ്റ് പതിനഞ്ച് ദ്വീപുകളിൽ ടിനിയൻ, ടോട്ട എന്ന ദ്വീപുകളിൽ മാത്രമേ ജനവാസമുള്ളൂ. 

കോമൺവെൽത്തിലെ ഭരണകൂടത്തിന്റെ ആസ്ഥാനം കാപ്പിറ്റൽ ഹുൽ എന്ന ഗ്രാമമാണ്. സായ്പാൻ ദ്വീപിലാണിത്. ദ്വീപ് ഒരൊറ്റ മുനിസിപ്പാലിറ്റിയായതുകാരണം മിക്ക പ്രസിദ്ധീകരണങ്ങളും സായ്പാനാണ് ദ്വീപിന്റെ തലസ്ഥാനം എന്നാണ് പറയാറ്. 2012 ഏപ്രിലിൽ കോമൺവെൽത്തിലെ പെൻഷൻ ഫണ്ട് പാപ്പരായതായി പ്രഖ്യാപിച്ചു. 2014-ൽ ഫണ്ടിലെ പണം തീർന്നുപോകുമായിരുന്നുവത്രേ.

നോർതേൺ മറിയാൻ ദ്വീപുകളും തെക്കുള്ള ഗുവാമും ചേർന്നാൽ മറിയാന ദ്വീപുകളായി. തെക്കുള്ള ദ്വീപുകൾ പ്രധാനമായും ചുണ്ണാമ്പുകല്ലുകളാണ്. വടക്കൻ ദ്വീപുകൾ അഗ്നിപർവ്വതദ്വീപുകളാണ്. അൻടഹാൻ, പാഗൻ, അഗ്രിഹാൻ എന്നീ ദ്വീപുകളുൽ പുകയുന്ന അഗ്നിപർവ്വതങ്ങളുണ്ട്. ഏറ്റവും ഉയരമുള്ള അഗ്നിപർവ്വതം അഗ്രിഹാനിലേതാണ്. ഇതിന് 965 മീറ്റർ ഉയരമുണ്ട്. സായ്പാനിന് 130 കിലോമീറ്റർ വടക്കുള്ള അൻടഹാൻ അഗ്നിപർവ്വതം 2003 മേയ് 10-ന് പൊട്ടിത്തെറിച്ചു. പിന്നീട് പല പൊട്ടിത്തെറികളും ശാന്തമായ ഇടവേളകളുമുണ്ടായിട്ടുണ്ട്. 2005 ഏപ്രിൽ 6-ന് ഉദ്ദേശം 50970 ചതുരശ്ര മീറ്റർ ചാരവും പാറകളും ഈ അഗ്നിപർവ്വതത്തിൽ നിന്ന് വമിക്കുകയുണ്ടായി. ഇതുമൂലം സായ്പാനിനും ടിനിയാനും മീതെ ഒരു കറുത്ത ചാരമേഘം മൂടുകയുണ്ടായി. 
ഭൂമദ്ധ്യരേഖയ്ക്കടുത്ത തീരപ്രദേങ്ങളിൽ കാണപ്പെടുന്ന കാലാവസ്ഥയാണ് ഈ ദ്വീപുകളിലേത്. വടക്കുകിഴക്കൻ വാണിജ്യവാതങ്ങൾ കാലാവസ്ഥയെ മിതപ്പെടുത്തുന്നുണ്ടത്രേ. ഋതുക്കൾക്കനുസരിച്ച് അന്തരീക്ഷതാപനിലയിൽ വലിയ ഏറ്റക്കുറച്ചിലുകളുണ്ടാകാറില്ല. ഡിസംബർ മുതൽ ജൂൺ വരെയാണ് വരണ്ട കാലാവസ്ഥയുണ്ടാകുന്നത്. ജൂലൈ മുതൽ നവംബർ വരെയുള്ള മഴക്കാലത്ത് ടൈഫൂൺ കൊടുങ്കാറ്റുകൾ ഉണ്ടാകാറുണ്ട്. ഏറ്റവും സമതുലിതമായ താപനിലയുള്ള പ്രദേശമായി ഗിന്നസ് ബുക്ക് തിരഞ്ഞെടുത്തിട്ടുള്ള പ്രദേശമാണ് മറിയാന ദ്വീപുകൾ. 

ഉദ്ദേശം 2000 ബി.സി.യിലാണ് നോർതേൺ മറിയാന ദ്വീപിലെ ആദ്യ നിവാസികൾ ദക്ഷിണപൂർവ്വേഷ്യയിൽ നിന്നെത്തിയത്. ചമോറോകൾ എന്നാണ് ഇവർ അറിയപ്പെടുന്നത്. ആസ്ട്രൊണേഷ്യൻ വിഭാഗത്തിൽ പെടുന്ന ചമോറോ എന്ന ഭാഷയാണ് ഇവർ സംസാരിക്കുന്നത്. കരോലൈൻ ദ്വീപുകളിൽ നിന്ന് 1800-കളിലാണ് റെഫാലുവാഷ് (കരോലീനിയൻ) ജനത ഇവിടെയെത്തിയത്.

1521-ൽ ഗുവാമിലെത്തി ദ്വീപിൽ സ്പെയിനിന് അവകാശമുണ്ടെന്ന് പ്രഖ്യാപിച്ച ഫെർഡിനാന്റ് മഗെല്ലനാണ് ഈ പ്രദേശത്തെത്തിയ ആദ്യ യൂറോപ്യൻ പര്യവേഷകൻ. സ്പാനിഷ് കപ്പലുകളെ പുറങ്കടലിൽ വച്ച് ചമോറോകൾ സ്വികരിക്കുകയും അവർക്ക് ഭക്ഷണവും മറ്റും നൽകുകയും ചെയ്തു. മഗെല്ലന്റെ കപ്പലുകളുടെ കൂട്ടത്തിലെ ഒരു ചെറിയ നൗകയിൽ ഇവർ കയറുകയുമുണ്ടായി. ഇത് ഒരു സാംസ്കാരിക സംഘടനത്തിനിടയാക്കി. ചമോറോ സംസ്കാരമനുസരിച്ച് സ്വകാര്യസ്വത്ത് എന്ന സങ്കൽപ്പമില്ല. ആവശ്യമുള്ളതെടുക്കുന്നത് (ഉദാഹരണത്തിന് മീൻപിടിത്തത്തിനായി തോണിയെടുക്കുന്നത്) മോഷണമായി കരുതാറില്ല. സ്പെയിൻകാർക്ക് ഈ രീതി മനസ്സിലായില്ല. അവർ ചമോറോകളുമായി യുദ്ധം ചെയ്ത് നൗക തിരികെ "പിടിച്ചെടുത്തു". ഇവിടെയെത്തി മൂന്നു ദിവസത്തിനുശേഷം ആക്രമണം കാരണം മഗല്ലന് ആക്രമണം കാരണം ഓടിപ്പോവേണ്ടിവന്നു. 

1565-ൽ മിഗുവേൽ ലോപ്പസ് ഡെ ലഗാസ്പി ഗുവാമിലെത്തുകയും സ്പാനിഷ് രാജാവിനുവേണ്ടി ഇവിടം പിടിച്ചെടുക്കുകയും ചെയ്തു. 

മനീല ഗാലിയണുകൾക്ക് ഗുവാം ഒരു പ്രധാന ഇടത്താവളമായിരുന്നു. ദ്വീപുവാസികളിൽ ഭൂരിപക്ഷം പേരും (90%-95%) സ്പാനിഷ് അസുഖങ്ങൾ കാരണം മരിക്കുകയോ ചമോറോ വിഭാഗത്തിൽ പെടാത്ത ആൾക്കാരെ വിവാഹം കഴിക്കുകയോ ചെയ്തുവത്രേ. ദ്വീപിലെ വാസികളായി പുതിയ ആൾക്കാരെ (പ്രധാനമായും ഫിലിപ്പിനോകളെയും കരോലീൻ ദ്വീപുവാസികളെയും) കൊണ്ടുവരികയാണുണ്ടായത്. എന്നാലും ചമോറോ ജനതയുടെ സംഖ്യ ക്രമേണ കൂടിവന്നു. ഇപ്പോളും ചമോറോ ഭാഷ, ഫിലിപ്പിനോ ഭാഷ, കരോലീനിയൻ ഭാഷ എന്നിവ ഇവിടെ സംസാരിക്കപ്പെടുന്നുണ്ട്. വംശവ്യത്യാസവും നിലനിൽക്കുന്നുണ്ട്. 

സ്പാനിഷ് കോളനിഭരണകർത്താക്കൾ ചമോറോ വംശജരെ ഗുവാമിൽ താമസിക്കാൻ പ്രേരിപ്പിച്ചിരുന്നു. ക്രിസ്തുമതത്തിലേയ്ക്കുള്ള പരിവർത്തനത്തിന് ആക്കം കൂട്ടുകയായിരുന്നു ഉദ്ദേശം. ചമോറോകളെ മറിയാന ദ്വീപുകളിലേയ്ക്ക് തിരികെ വരാൻ അനുവദിച്ചപ്പോഴേയ്ക്കും കരോലീനിയൻ ജനത മറിയാന ദ്വീപുകളിൽ താമസമുറപ്പിച്ചിരുന്നു. ഈ രണ്ടു ജനതയെയും സ്വദേശികളായാണ് ഇപ്പോൾ കണക്കാക്കുന്നത്. കോമൺവെൽത്തിൽ രണ്ട് ഭാഷകൾക്കും ഔദ്യോഗികസ്ഥാനമുണ്ട് (ഗുവാമിൽ ഇങ്ങനെയല്ല സ്ഥിതി).

1898-ലെ സ്പാനിഷ് അമേരിക്കൻ യുദ്ധത്തെത്തുടർന്ന് സ്പെയിൻ ഗുവാം അമേരിക്കയ്ക്ക് നൽകുകയും മറിയാന ദ്വീപുകളുടെ ബാക്കി ഭാഗം ജർമനിക്ക് വിൽക്കുകയും ചെയ്തു. 

ഒന്നാം ലോകമഹായുദ്ധത്തിന്റെ ആദ്യസമയത്ത് ജപ്പാൻ ജർമനിയുമായി യുദ്ധം പ്രഖ്യാപിക്കുകയും നോർതേൺ മറിയാന ദ്വിപുകൾ ആക്രമിക്കുകയും ചെയ്തു. ദ്വീപുകൾ പിടിച്ചെടുക്കുകയായിരുന്നു ഉദ്ദേശം. 1919-ൽ ലീഗ് ഓഫ് നേഷൻസ് ദഷിണ പെസഫിക് മാൻഡേറ്റിന്റെ ഭാഗമായി ഈ ദ്വീപുകൾ ജപ്പാന് നൽകി. ജപ്പാന്റെ ഭരണകാലത്ത് കരിമ്പായിരുന്നു ഇവിടുത്തെ പ്രധാന വിളയും വ്യവസായമേഖലയും. തൊഴിലാളികളെ ജപ്പാനിൽ നിന്നും മറ്റു കോളനികളിൽ നിന്നും (ഉദാഹരണത്തിന് ഒകിനാവ, കൊറിയ എന്നിവിടങ്ങൾ) കൊണ്ടുവന്നിരുന്നു. 1939 ഡിസംബറിലെ സെൻസസ് പ്രകാരം മാൻഡേറ്റ് മേഖലയുടെ മുഴുവൻ ജനസംഖ്യ 129,104 ആയിരുന്നു. ഇതിൽ 77,257 പേർ ജപ്പാൻകാരോ തായ്‌വാൻ സ്വദേശികളോ കൊറിയക്കാരോ ആയിരുന്നു. 

1941 ഡിസംബർ 8-ന് പേൾ ഹാർബർ ആക്രമണത്തിന് മണിക്കൂറുകൾക്ക് ശേഷം മറിയാന ദ്വീപുകളിൽ നിന്നുള്ള ജപ്പാനീസ് സൈന്യം ഗുവാം ആക്രമിച്ചു. നോർതേൺ മറിയാന ദ്വീപുകളിൽ നിന്നുള്ള ചമോറോ വംശജരെ അധിനിവേശസൈന്യത്തെ സഹായിക്കാനായി ജപ്പാൻകാർ ഗുവാമിലെത്തിച്ചു. ഇതിനു മുൻപ് രണ്ടു പതിറ്റാണ്ട് ജപ്പാന്റെ ഭരണത്തിൻ കീഴിലായിരുന്ന നോർതേൺ മറിയാന നിവാസികൾ ജപ്പാന് സഹായകമായ നിലപാടാണ് സ്വീകരിച്ചത്. 31 മാസം നീണ്ടുനിന്ന അധിനിവേശസമയത്ത് ഗുവാമിലെ ചമോറോ വംശജർ നേരിട്ട പീഠനങ്ങൾ ഇവർ തമ്മിൽ അകൽച്ചയ്ക്ക് കാരണമായി. 1960-ൽ നോർതേൺ മറിയാന ദ്വീപുകളും ഗുവാമുമായി പുനർസംയോജനം നടത്തണമെന്ന റെഫറണ്ടം നോർതേൺ മറിയാന നിവാസികൾ സ്വീകരിച്ചെങ്കിലും ഗുവാം നിവാസികൾ ഇത് തള്ളിക്കളയാനുള്ള പ്രധാനകാരണം ഈ അകൽച്ചയായിരുന്നു.

രണ്ടാം ലോകമഹായുദ്ധത്തിന്റെ അവസാനസമയത്ത് (1944 ജൂൺ 15-ന്) അമേരിക്കൻ സൈന്യം മറിയാന ദ്വീപുകൾ ആക്രമിച്ചു. സായ്പാൻ യുദ്ധമായിരുന്നു ഇതിൽ ആദ്യത്തെ ആക്രമണം. ജൂലൈ 9-നാണ് ഇത് അവസാനിച്ചത്. ജപ്പാന്റെ കമാൻഡർ യുദ്ധാവസാന സമയത്ത് സെപ്പുക്കു എന്ന പരമ്പരാഗത മാർഗ്ഗത്തിലൂടെ ആത്മഹത്യ ചെയ്തു. സായ്പാൻ പ്രതിരോധിക്കാനുണ്ടായിരുന്ന 30,000 ജപ്പാൻ സൈനികരിൽ 1,000-ൽ താഴെ ആൾക്കാർ മാത്രമാണ് യുദ്ധാവസാനം ജീവനോടെയുണ്ടായിരുന്നത്. അമേരിക്കൻ സൈന്യം ജൂലൈ 21-ന് ഗുവാം ആക്രമിച്ച് പിടിച്ചെടുക്കുകയും ജൂലൈ 24-ന് ടിനിയൻ ആക്രമിക്കുകയും ചെയ്തു. ടിനിയൻ ദ്വീപിൽ നിന്നാണ് ഹിരോഷിമയിൽ ആണവബോംബിട്ട എനോള ഗേ എന്ന വിമാനം പറന്നുയർന്നത്. റോട്ട ദ്വീപ് പിടിച്ചെടുക്കാൻ അമേരിക്ക മുതിർന്നില്ല. ഇവിടം 1945 ആഗസ്റ്റിൽ ജപ്പാൻ കീഴടങ്ങുന്നതുവരെ ഒറ്റപ്പെട്ടു കിടന്നു. 

സായ്പാനിലെ അവസാന ജപ്പാൻ സൈനികവിഭാഗം കീഴടങ്ങിയത് 1945 ഡിസംബർ 1-നാണ്. ഗുവാമിൽ ഷോയിച്ചി യോകോയി എന്ന സൈനികൻ യുദ്ധമവസാനിച്ചു എന്ന കാര്യമറിയാതെ ടാലഫോഫോ മേഖലയിലെ വനത്തിലെ ഒരു ഗുഹയിൽ 1972 വരെ ഒളിച്ചിരുന്നു. 

ആക്രമണം തുടങ്ങിയശേഷം ജപ്പാൻ കീഴടങ്ങുന്നതുവരെ സായ്പാനിലെയും ടിനിയനിലെയും ജനങ്ങളെ അമേരിക്കൻ സൈന്യം ക്യാമ്പുകളിൽ താമസിപ്പിച്ചിരിപ്പിക്കുകയായിരുന്നു. ജപ്പാനീസ് പൗരന്മാരെ യുദ്ധശേഷം ജപ്പാനിലേയ്ക്ക് അയക്കുകയും നാട്ടുകാരെ വിട്ടയക്കുകയും ചെയ്തു.

ജപ്പാന്റെ പരാജയശേഷം ദ്വീപുകൾ പസഫിക് ദ്വീപുകളുടെ ട്രസ്റ്റ് മേഖലയെന്ന നിലയ്ക്ക് അമേരിക്കയായിരുന്നു ഭരിച്ചിരുന്നത്. പ്രതിരോധവും വിദേശകാര്യവും അമേരിക്കൻ ഐക്യനാടുകളുടെ ചുമതലയായിരുന്നു. ഗുവാമുമായി കൂടിച്ചേരൽ, ദ്വീപുകളുടെ ഭാവി എന്നീ കാര്യങ്ങളെ സംബന്ധിച്ച് നാലു റെഫറണ്ടങ്ങൾ നടക്കുകയുണ്ടായി. 1958, 1961, 1963, 1969 എന്നീ വർഷങ്ങളിലായിരുന്നു ഈ റഫറണ്ടങ്ങൾ നടന്നത്. എല്ലാ തവണയും ഭൂരിഭാഗം ആൾക്കാരും ഗുവാമുമായി ഒത്തുചേരുന്നതിനോട് അനുകൂലനിലപാടാണെടുത്തത്. 1969-ൽ നടന്ന റെഫറണ്ടത്തിൽ ഗുവാം ഈ നീക്കത്തെ നിരാകരിക്കുകയാണുണ്ടായത്. 1970-ൽ നോർതേൺ മറിയാന ദ്വീപ് നിവാസികൾ സ്വാതന്ത്ര്യം വേണം എന്ന ആവശ്യമുന്നയിക്കേണ്ടതില്ല എന്ന് തീരുമാനമെടുത്തു. അമേരിക്കൻ ഐക്യനാടുകളുമായി കൂടുതൽ അടുത്ത ബന്ധം പുലർത്തുക എന്നതായിരുന്നു ഇവർ തിരഞ്ഞെടുത്ത വഴി. ഒരു കോമൺവെൽത്ത് എന്ന നിലയിൽ അമേരിക്കൻ ഐക്യനാടുകളുമായി രാഷ്ട്രീയ സഖ്യം നിലനിർത്താനുള്ള ഉടമ്പടി സംബന്ധിച്ച ചർച്ച 1972-ൽ തുടങ്ങുകയും 1975-ൽ നടന്ന റെഫറണ്ടത്തിലൂടെ അംഗീകരിക്കുകയും ചെയ്തു. 1978-ൽ ഒരു പുതിയ ഭരണകൂടവും ഭരണഘടനയും നിലവിൽ വന്നു. ഇത് തീരുമാനിച്ച ത് 1977-ൽ നടന്ന ഒരു റെഫറണ്ടത്തിലൂടെയാണ്. മറ്റ് അമേരിക്കൻ അധിനിവേശപ്രദേശങ്ങളെപ്പോലെ ഇവിടത്തുകാർക്കും അമേരിക്കൻ സെനറ്റിൽ പ്രാതിനിദ്ധ്യമില്ല. എന്നാലും അമേരിക്കൻ കോൺഗ്രസ്സിൽ വോട്ടവകാശമില്ലാത്ത ഒരു പ്രതിനിധിയെ അയക്കാൻ നാട്ടുകാർക്ക് അവകാശമുണ്ട്. ഈ പ്രതിനിധിക്ക് അദ്ദേഹം പങ്കെടുക്കുന്ന കമ്മിറ്റികളിൽ വോട്ടവകാശമുണ്ട്. 

2010-ലെ സെൻസസ് അനുസരിച്ച് ഇവിടുത്തെ ജനസംഖ്യ 53,883 ആണ്. 2000-ൽ 69,221 ആയിരുന്നു ജനസംഖ്യ. 22.2% കുറവാണ് പത്തു വർഷം കൊണ്ടുണ്ടായത്. ഈ കുറവിനു കാരണം വസ്ത്രനിർമ്മാണ മേഖലയിലെ തളർച്ചയും (ഇവിടുത്തെ ജീവനക്കാരിൽ ഭൂരിപക്ഷവും ചൈനക്കാരികളായിരുന്നു), സാമ്പത്തിക ബുദ്ധിമുട്ടുകളും, വിനോദസഞ്ചാരികളുടെ കുറവുമായിരുന്നു. 

നോർതേൺ മറിയാന ദ്വീപുകളിൽ പ്രസിഡൻഷ്യൽ ഭരണസംവിധാനമാണ് നിലവിലുള്ളത്. പ്രസിഡന്റിനു താഴെ തിരഞ്ഞെടുക്കപ്പെടുന്ന ഗവർണറാണ് ഭരണത്തലവൻ. ഒരു ബഹുകക്ഷി രാഷ്ട്രീയ സംവിധാനം ഇവിടെ നിലവിലുണ്ട്. കോമൺവെൽത്തിനു നൽകുന്ന ഫെഡറൽ സഹായം ഓഫീസ് ഓഫ് ഇൻസുലാർ അഫയേഴ്സ് എന്ന അമേരിക്കൻ ഇന്റീരിയർ ഡിപ്പാർട്ട്മെന്റിനു കീഴിലുള്ള സംവിധാനം വഴിയാണ് നിയന്ത്രിക്കുന്നത്. 

എക്സിക്യൂട്ടീവ് വിഭാഗം ഗവർണർക്കു കീഴിലാണ് പ്രവർത്തിക്കുന്നത്. ലെജിസ്ലേച്ചർ രണ്ട് സഭകളുള്ള ജനപ്രാതിനിദ്ധ്യസഭയാണ്. ജുഡീഷ്യറി മറ്റു രണ്ട് വിഭാഗങ്ങളിൽ നിന്നും സ്വതന്ത്രമാണ്. 

വിമർശകർ പറയുന്നത് രാഷ്ട്രീയക്കാരുടെ വിജയം നിർണ്ണയിക്കുന്നത് അവരുടെ കുടുംബത്തിന്റെ വലിപ്പമാണ് (കഴിവുകളല്ല) എന്നാണ്. ഇത് ജനാധിപത്യത്തിന്റെ മറവിൽ നടക്കുന്ന സ്വജന പക്ഷപാതമാണെന്നാണ് ആരോപണം. 

2012 ഏപ്രിലിൽ നോർതേൺ മറിയാന ഐലന്റ്സ് റിട്ടയർമെന്റ് ഫണ്ട് പാപ്പരായതായി പ്രഖ്യാപിച്ചു. ഇത് നിശ്ചിത ആനുകൂല്യങ്ങൾ ഉ‌ള്ള തരം (defined benefit) പെൻഷൻ പദ്ധതിയായിരുന്നു. ഫണ്ടിന്റെ ആസ്തി 24.84 കോടി ഡോളറും ബാദ്ധ്യതകൾ 91.1 കോടി ഡോളറുമായിരുന്നുവത്രേ. ആനുകൂല്യങ്ങൾ കൂട്ടിയെങ്കിലും ഫണ്ടിലേയ്ക്ക് കൂടുതൽ പണം പിരിച്ചിരുന്നില്ല. ഫണ്ട് നടത്തിയ നിക്ഷേപങ്ങളിൽ നിന്നുള്ള വരുമാനവും കുറവായിരുന്നു. ഇതിൽ സർക്കാരിന്റെ നിക്ഷേപം കുറച്ചുമാത്രമായിരുന്നു. 

2012 ആഗസ്റ്റിൽ ഗവർണറെ ഇംപീച്ച് ചെയ്യണം എന്ന ആവശ്യമുയർന്നു. ബെനീഞ്ഞോ ഫിറ്റിയൽ എന്ന റിപ്പബ്ലിക്കൻ നേതാവായിരുന്നു ഇതിന് കാരണക്കാരൻ എന്നായിരുന്നു ആരോപണം. ഇദ്ദേഹം ഫണ്ടിലേയ്ക്കുള്ള പണം നൽകുന്നത് നിറുത്തിവച്ചിരുന്നു. സർക്കാർ ഓഫീസുകളിലെ വൈദ്യുതിക്കും വെള്ളത്തിനും മറ്റുമുള്ള ബില്ലുകളും ഇദ്ദേഹം നൽകിയിരുന്നില്ലത്രേ. ഇദ്ദേഹം മറിയാന ദ്വീപുകളിലെ ഒരേയൊരു സർക്കാർ ആശുപത്രിയിലേയ്ക്കുള്ള സാമ്പത്തിക സഹായവും നിർത്തിവയ്ക്കുകയുണ്ടായി. തന്റെ അറ്റോർണി ജനറലിന് ഒരു സമ്മൺസ് നൽകുന്നത് അദ്ദേഹം തടഞ്ഞുവത്രേ. പബ്ലിക്ക് വിദ്യാലയങ്ങളുടെ സാമ്പത്തിക സഹായവും ഇദ്ദേഹം നിർത്തിവച്ചു. വൈദ്യുതി ഉത്പാദനത്തിനായി 19 കോടി ഡോളറിന്റെ ഒരു കരാർ ഇദ്ദേഹം ഒപ്പുവയ്ക്കുകയുണ്ടായി. ഇതെല്ലാം ചെയ്തശേഷം അദ്ദേഹവും അറ്റോർണി ജനറലും നാടുവിട്ട് ഓടിപ്പോയത്രേ. 

വലിയതോതിൽ സബ്സിഡികളും സഹായവും അമേരിക്കൻ ഐക്യനാടുകളുടെ ഫെഡറൽ ഭരണകൂടത്തിൽ നിന്ന് നോർതേൺ മറിയാന ദ്വീപുകൾക്ക് ലഭിക്കുന്നുണ്ട്. വിനോദസഞ്ചാരമാണ് വരുമാനത്തിന്റെ മറ്റൊരു പ്രധാന സ്രോതസ്സ്. ജപ്പാനിൽ നിന്നുള്ള വിനോദസഞ്ചാരികളാണ് പ്രധാനമായും ഇവിടെയെത്തുന്നത്. തുണിവ്യവസായം അതിവേഗം തളർന്നുകൊണ്ടിരിക്കുകയാണ്. 2005-നു ശേഷം വിനോദസഞ്ചാരമേഖലയും തളർച്ചയെ നേരിടുകയാണ്. 

ഒരു സ്വതന്ത്ര വ്യാപാരമേഖല എന്ന പദവി ഈ ദ്വീപുകൾ വിജയകരമായി ഉപയോഗിച്ചിരുന്നു. പ്രായോഗികമായി അമേരിക്കയുടെ ഭാഗമാണെങ്കിലും ഇവിടുത്തെ തൊഴിൽ നിയമങ്ങൾ അമേരിക്കയിലേതിൽ നിന്ന് വ്യത്യസ്തമാണ്. 1997 മുതൽ 2007 വരെ ഒരു മണിക്കൂറിലെ കുറഞ്ഞ കൂലി കോമൺവെൽത്തിൽ 3.05 ഡോളറായിരുന്നു. ഇത് അമേരിക്കൻ നിരക്കിനേക്കാൾ വളരെക്കുറവാണ്. മറ്റു ചില തൊഴിൽ സംരക്ഷണനിയമങ്ങളും ഇവിടെ ദുർബലമാണ്. നിർമ്മാണച്ചെലവ് ഇക്കാരണങ്ങളാൽ ഇവിടെ കുറവായിരുന്നു. തുണിത്തരങ്ങളിൽ "മേഡ് ഇൻ യു.എസ്.എ." എന്ന ലേബലോടുകൂടി കുറഞ്ഞ ചിലവിൽ വസ്ത്രങ്ങൾ നിർമ്മിക്കാൻ ഇത് സഹായകമായി. 2007 മേയ് 25-ന് ജോർജ്ജ് ബുഷ് നടപ്പിൽ വരുത്തിയ അമേരിക്കൻ മിനിമം വേജ് നിയമം പടിപടിയായി കൂലി ഉയർത്തിക്കൊണ്ടുവരുവാൻ വ്യവസ്ഥ ചെയ്തു. 2015-ൽ ഇത് അമേരിക്കൻ നിലയിലെത്തും. 

അമേരിക്കൻ തൊഴിൽ നിയമങ്ങൾ ദ്വീപിൽ ബാധകമല്ലാതിരുന്നത് അധികജോലി ചെയ്യിപ്പിക്കൽ, ബാലവേല, ബാലവേശ്യാവൃത്തി, നിർബന്ധിത ഗർഭഛിദ്രങ്ങൾ എന്നിങ്ങനെ പല തരം ചൂഷണങ്ങൾക്കും കാരണമായിരുന്നുവത്രേ. 

ഫെഡറൽ സർക്കാരിന്റെ നിയന്ത്രണത്തിന്റെ കീഴിലല്ലാത്ത കുടിയേറ്റനിയമം (ഇത് 2009 ഡിസംബർ 28-ന് അവസാനിച്ചു) വലിയ തോതിൽ ചൈനക്കാരായ തൊഴിലാളികൾ ഇവിടെയെത്താൻ കാരണമായത്രേ. ചൈനയുടെ ഉത്പന്നങ്ങൾ അമേരിക്കയിലേയ്ക്ക് കയറ്റിയയ്ക്കാനുള്ള നിയന്ത്രണങ്ങൾ 2005-ൽ നീങ്ങിയത് കോമൺവെൽത്തിന് വലിയ തിരിച്ചടിയായി. ധാരാളം ഫാക്ടറികൾ ഇതോടെ പൂട്ടിപ്പോയി. 2009-ൽ തുണിവ്യവസായം ഇല്ലാതെയായി.

കപ്പ, കന്നുകാലികൾ, തേങ്ങ, തക്കാളി, തണ്ണിമത്തൻ എന്നിവയാണ് കാർഷികരംഗത്തെ പ്രധാന മേഖലകൾ. മൊത്തം സാമ്പത്തികരംഗത്ത് കൃഷിയുടെ പ്രാധാന്യം തുലോം തുച്ഛമാണ്. 

ദ്വീപു വാസികളല്ലാത്തവർക്ക് ഭൂമി സ്വന്തമാക്കാൻ അവകാശമില്ല. എങ്കിലും പാട്ടത്തിനെടുക്കാൻ സാധിക്കും. 

നോർതേൺ മറിയാന ദ്വീപുകൾ അമേരിക്കയുടെ ഭാഗമാണെങ്കിലും പല കോൺഗ്രസ്സ് അംഗങ്ങളും അമേരിക്കയുടെ തൊഴിൽ നിയമങ്ങൾ ഇവിടെ ബാധകമാക്കുന്നതിനെ എതിർത്തിരുന്നു. 

സ്ത്രീകളെ ഗർഭഛിദ്രം നടത്താൻ പ്രേരിപ്പിക്കുന്നതുപോലുള്ള തൊഴിൽ നയങ്ങൾ ഇവിടെ നടപ്പാക്കപ്പെട്ടിരുന്നുവത്രേ. സ്ത്രീകളെ അടിമകളാക്കുകയും വേശ്യാവൃത്തിക്ക് നിർബന്ധിക്കുകയും ചെയ്യപ്പെട്ടിരുന്നു.

ദ്വീപുകളിൽ 350 കിലോമീറ്റർ ഹൈവേകളുണ്ട്. ടാർ ചെയ്ത മൂന്ന് വിമാനത്താവളങ്ങളും ടാർ ചെയ്യാത്ത മൂന്നു വിമാനത്താവളങ്ങളും ഒരു ഹെലിപ്പാഡും ഇവിടെയുണ്ട്. 

അമേരിക്കയിലെ തപാൽ സർവ്വീസാണ് ഇവിടെ തപാൽ കൈകാര്യം ചെയ്യുന്നത്. 96950 മുതൽ 96952 വരെയുള്ള പിൻ കോഡുകളാണ് ദ്വീപുകൾക്ക് നൽകപ്പെട്ടിരിക്കുന്നത്. 
വടക്കേ അമേരിക്കൻ നമ്പർ സംവിധാനമനുസരിച്ചുള്ള ടെലിഫോൺ ശൃംഖലയാണ് ഇവിടെയുള്ളത്. 670 ആണ് ഏരിയ കോഡ്.

സർക്കാറുടമസ്ഥതയിലുള്ള സ്കൂളുകളും ധാരാളം സ്വകാര്യ സ്കൂളുകളും ഇവിടെയുണ്ട്. നോർതേൺ മറിയാനാസ് കോളേജ് അമേരിക്കയിലെ കോളേജുകളിലേതുപോലുള്ള കോഴ്സുകൾ പഠിപ്പിക്കുന്നു.

463.63 ചതുരശ്ര കിലോമീറ്ററാണ് ദ്വീപുകളുടെ ആകെ വിസ്തീർണ്ണം. വടക്കുമുതൽ തെക്കോട്ടുള്ള ദ്വീപുകളുടെ വിവരങ്ങളാണ് പട്ടികയിൽ കൊടുത്തിരിക്കുന്നത്:

ഭരണപരമായി നോർതേൺ മറിയാന ദ്വീപുകളെ നാലു മുനിസിപ്പാലിറ്റികളായി തിരിച്ചിട്ടുണ്ട്:

സായ്പാനു വടക്കുള്ള ദ്വീപുകൾ (നോർതേൺ ഐലന്റ്സ്) ചേർന്ന് നോർതേൺ ഐലന്റ് മുനിസിപ്പാലിറ്റി എന്ന ഒറ്റ മുനിസിപ്പാലിറ്റിയായാണ് പരിഗണിക്കുന്നത്. 

സതേൺ ഐലന്റുകളിലെ മൂന്ന് പ്രധാന ദ്വീപുകൾ (സായ്പാൻ), (ടിനിയൻ) (റോട്ട) എന്നിവ ഓരോ മുനിസിപ്പാലിറ്റികളാണ്. മനുഷ്യവാസമില്ലാത്ത അഗൂയിജാൻ ടിനിയൻ മുനിസിപ്പാലിറ്റിയുടെ ഭാഗമാണ്. 

അഗ്നിപർവ്വതഭീഷണി കാരണം വടക്കൻ ദ്വീപുകളിൽ നിന്ന് ആൾക്കാരെ ഒഴിപ്പിക്കുകയുണ്ടായി. അഗ്രിഹാൻ, പേഗൺ, അലാംഗാൻ എന്നീ ദ്വീപുകളിലേ മനുഷ്യവാസമുള്ളൂ. ജനസംഖ്യ സാമ്പത്തികകാരണങ്ങളാലും കുട്ടികളുടെ വിദ്യാഭ്യാസത്തിനുവേണ്ടിയും മറ്റുമുള്ള യാത്രകളാൽ വ്യത്യാസപ്പെട്ടുകൊണ്ടിരിക്കും. 2010-ലെ സെൻസസ് അനുസരിച്ച് നോർതേൺ ഐലന്റ് മുനിസിപ്പാലിറ്റിയിൽ ജനവാസമില്ല. ഇവിടുത്തെ മേയറുടെ ഓഫീസ് സായിപാനിലാണ് സ്ഥിതിചെയ്യുന്നത്!. 

സായിപാൻ, ടിനിയൻ, റോട്ട് എന്നിവിടങ്ങളിലാണ് തുറമുഖങ്ങളുള്ളത്. ഇവിടം മാത്രമാണ് സ്ഥിരമായി ജനവാസമുള്ള ദ്വീപുകൾ.

</div>

സർക്കാർ സൈറ്റുകൾ

പൊതുവിവരങ്ങൾ

മാദ്ധ്യമങ്ങൾ

മറ്റുള്ളവ


</doc>
<doc id="213822" url="https://ml.wikipedia.org/wiki?curid=213822" title="കാരക്കൊങ്ങ്">
കാരക്കൊങ്ങ്

പശ്ചിമഘട്ടത്തിലെ അഗസ്ത്യമലയിലും ആനമലയിലും വയനാട്ടിലും കണ്ടുവരുന്ന അതീവവംശനാശഭീഷണിയുള്ള ഒരു തദ്ദേശീയ വൃക്ഷമാണ് കാരക്കൊങ്ങ് . 18 മീറ്ററോളം ഉയരം വയ്ക്കും. 700 മീറ്ററോളം ഉയരമുള്ള നിത്യഹരിതവനങ്ങളിലാണ് കണ്ടുവരുന്നത്. Balanocarpus erosa എന്നും പേരുണ്ട്. അത്യപൂർവ്വമായ ഈ മരത്തെപ്പറ്റി വളരെക്കുറച്ച് കാര്യങ്ങളേ അറിവുള്ളൂ.



</doc>
<doc id="213824" url="https://ml.wikipedia.org/wiki?curid=213824" title="ജോസഫ് ഡൂവീൻ">
ജോസഫ് ഡൂവീൻ

ഇംഗ്ലണ്ടിലെ മിൽബാങ്കിൽ ആദ്യത്തെ ബാരണായിരുന്നു ജോസഫ് ഡൂവീൻ. ഇദ്ദേഹം ഏറ്റവും വലിയ ചിത്രശേഖരത്തിനുടമയായിരുന്നു. ഇംഗ്ലണ്ടിലേയും അമേരിക്കയിലേയും ചിത്രകലയെ പരമാവധി പ്രോത്സാഹിപ്പിച്ച ഒരു വ്യക്തിയാണിദ്ദേഹം. 1869 ഒക്ടോബർ 14-ന് ഹള്ളിൽ ജനിച്ചു.

മൂന്നു ദശകക്കാലം ലോകത്തിലെ ഏറ്റവും വലിയ ചിത്രശേഖരത്തിനുടമയായിരുന്നു. അമേരിക്കയിൽ നിന്നാണ് ഏറ്റവുമധികം ചിത്രങ്ങൾ ഇദ്ദേഹം ശേഖരിച്ചത്. 
തുടങ്ങിയ പ്രശസ്ത ചിത്രങ്ങൾ പലതും ഡുവീനിന്റെ ശേഖരത്തിലുണ്ടായിരുന്നു. 
മുതലായ പ്രമുഖർ ഡൂവീനിന്റെ ചിത്രശേഖരവുമായി ബന്ധപ്പെട്ട് ഇടപാടുകൾ നടത്തിയിരുന്നു.

ഒരു കലാസംരക്ഷകനെന്ന നിലയ്ക്ക് ഡൂവീൻ ബ്രിട്ടിഷ് മ്യൂസീയങ്ങൾക്ക് അനേകം ചിത്രങ്ങൾ സംഭാവനയായി നൽകി. ഇതിനുപുറമേ മ്യൂസിയങ്ങൾക്കും ചിത്രകാരന്മാർക്കും സാമ്പത്തിക സഹായവും നൽകുകയുണ്ടായി. ലണ്ടൻ സർവകലാശാലയിൽ ഹിസ്റ്ററി ഒഫ് ആർട്ടിന് ഒരു ചെയർ രൂപീകരിക്കുവാനും നടപടികൾ സ്വീകരിച്ചു. 1939 മേയ് 25-ന് ലണ്ടനിൽ അന്തരിച്ചു.



</doc>
<doc id="213827" url="https://ml.wikipedia.org/wiki?curid=213827" title="കാരി (മരം)">
കാരി (മരം)

കേരളത്തിലെ പശ്ചിമഘട്ടത്തിൽ കണ്ടുവരുന്ന ഒരു നിത്യഹരിതവൃക്ഷമാണ് കാരമരം . കരിവെള്ള, ഇല്ലക്കട്ട, കാരിവെള്ള എന്നെല്ലാം അറിയപ്പെടുന്നു. ഉറപ്പും ബലവുമില്ലാത്ത ഭാരം കുറഞ്ഞ തടി. തളിരിലയ്ക്ക് മഞ്ഞനിറം. ആൺപൂവും പെൺപൂവും വെവ്വേറേ മരങ്ങളിൽ ഉണ്ടാവുന്നു. തൊലിയും കായും ഔഷധഗുണമുള്ളവയാണ്. 16 മീറ്റർ വരെ ഉയരം വയ്ക്കും. 1200 മീറ്റർ വരെ ഉയരമുള്ള നനവുള്ള നിത്യഹരിതവനങ്ങളിലാണ് കാണുന്നത്. ഇലകൾ മൽസ്യങ്ങൾക്ക് വിഷമാണ്. വംശനാശഭീതിയുണ്ട്.



</doc>
<doc id="213829" url="https://ml.wikipedia.org/wiki?curid=213829" title="പോളച്ചിറ രാമചന്ദ്രൻ">
പോളച്ചിറ രാമചന്ദ്രൻ

കേരളത്തിലെ പ്രമുഖനായ ഗുസ്തി ഫയൽമാനും ചലച്ചിത്ര താരവുമായിരുന്നു പോളച്ചിറ രാമചന്ദ്രൻ(മരണം :9 ഒക്ടോബർ 2009). കേരള ഗാമ എന്നറിയപ്പെട്ടിരുന്നു. 
ഗുസ്തി പ്രേമിയായിരുന്ന പോളച്ചിറ കെ. എൻ. ചെല്ലപ്പൻ പിള്ളയുടേയും പൊന്നമ്മയുടേയും മകനായ ഇദ്ദേഹം കലവൂർ കേശവനാശാനിൽ നിന്നാണ് ഗുസ്തിയുടെ ആദ്യ പാഠങ്ങൾ അഭ്യസിച്ചത്. പതിനെട്ടാം വയസ്സിൽ ഇരുത്തംവന്ന ഗുസ്തിക്കാരനായ രാമചന്ദ്രൻ കണ്ണനല്ലൂരിൽ നടത്തിയ പ്രഥമ മത്സരത്തിൽ എതിരാളിയെ മലർത്തിയടിച്ച് ജൈത്രയാത്ര തുടങ്ങി. ഇരുപത്തഞ്ചാമത്തെ വയസ്സിൽ അന്ന് കേരളത്തിൽ അറിയപ്പട്ടിരുന്ന മണക്കാട് ദയാനന്ദൻ, കാരൂർ ഗണപതി സുന്ദരൻ തുടങ്ങിയ മല്ലൻമാരെ മലർത്തിയടിച്ച് കേരള ഗാമ എന്ന അപരനാമത്തിന് അർഹനായി. കൊല്ലത്ത് നടന്ന മത്സരത്തിൽ പഞ്ചാബുകാരനായ ഇമാംബക്സ് പോളച്ചിറയെ ആദ്യമായി പരാജയപ്പെടുത്തിയെങ്കിലും പരവൂരിൽ നടന്ന മത്സരത്തിൽ ഇമാംബക്സിനെ ഒന്നര മണിക്കൂറിനുള്ളിൽ കീഴ് പ്പെടുത്തി പകരം വീട്ടി. 
ആർ. വേലപ്പൻ സംവിധാനം ചെയ്ത ആര്യങ്കാവ് കൊള്ളസംഘം, മാസപ്പടി മാതുപിള്ള എന്നീ ചിത്രങ്ങളിൽ അഭിനയിച്ചിട്ടുണ്ട്.


</doc>
<doc id="213838" url="https://ml.wikipedia.org/wiki?curid=213838" title="ഹിന്ദുമതത്തിലെ നരകസങ്കല്പം">
ഹിന്ദുമതത്തിലെ നരകസങ്കല്പം

പാപകർമ്മങ്ങൾ ചെയ്തവർ മരണശേഷം ശിക്ഷ അനുഭവിക്കുന്നതായി വിശ്വസിക്കപ്പെടുന്ന സ്ഥലമാണ് നരകം. മറ്റ് പല മതങ്ങളിലേതുപോലെ ഹിന്ദുമതത്തിലും ഈ സങ്കല്പമുണ്ട്. ഭാരതീയ ധർമ്മശാസ്ത്രങ്ങൾ, ഇതിഹാസങ്ങൾ, പുരാണങ്ങൾ, ആരണ്യകങ്ങൾ, ഉപനിഷത്തുകൾ, ഭഗവദ്ഗീത എന്നിവയിൽ നരകത്തെക്കുറിച്ചുള്ള പ്രതിപാദ്യങ്ങളുണ്ട്. വേദാന്തസൂത്രത്തെപ്പറ്റിയുള്ള പഠനത്തിൽ ശങ്കരാചാര്യർ നരകത്തെക്കുറിച്ച് പ്രസ്താവിക്കുന്നുണ്ട്. വിഷ്ണുപുരാണത്തിലും നരകവർണ്ണനയുടെ അംശങ്ങൾ കാണാം. മഹാഭാരതത്തിൽ പാണ്ഡവർക്കു പോലും കുറച്ച് സമയത്തേക്ക് നരകപ്രവേശം ലഭിച്ചതായി പറയുന്നുണ്ട്.

ഹൈന്ദവവിശ്വാസമനുസരിച്ച് ത്രൈലോകത്തിനും തെക്ക്, ഗർഭോദകസമുദ്രത്തിനു മുകളിലായി, ഭൂമിയുടെ താഴെയായാണ് നരകം സ്ഥിതി ചെയ്യുന്നത്. ഓരോരോ പാപകർമ്മങ്ങൾ ചെയ്തവർക്ക് ഓരോ വിധം നരകങ്ങളെന്ന് മുൻ‌വിധിയുണ്ട്. പിതൃലോകത്തിന്റെ നാഥനായ കാലൻ അവിടെയിരുന്നു കൊണ്ടു തന്റെ കിങ്കരന്മാർ കൊണ്ടുവരുന്ന മനുഷ്യർക്കും ജന്തുക്കൾക്കും അവരവർ ചെയ്ത പാപപുണ്യങ്ങൾക്കനുസരിച്ച് ശരിയായ ശിക്ഷ കൽപ്പിക്കുന്നു. തെറ്റ് ചെയ്തവരെ തെറ്റിന്റെ സ്വഭാവം അനുസരിച്ച് അദ്ദേഹം വിവിധതരത്തിലുള്ള നരകങ്ങളിലേക്ക് അയയ്ക്കുന്നു. നരകങ്ങൾ എണ്ണത്തിൽ ഇരുപത്തിയെട്ടാണ്. ചിലർക്കിടയിൽ ഇവ ഇരുപത്തിയൊന്നാണെന്നും തർക്കമുണ്ട്. ഓരോന്നിനെക്കുറിച്ചുമുള്ള വിവരണങ്ങൾ വിശദമായി ഗരുഡപുരാണത്തിലും ഭാഗവതത്തിലുമുണ്ട്.



</doc>
<doc id="213844" url="https://ml.wikipedia.org/wiki?curid=213844" title="ഹാൻസ് വേർണർ ഹെൻസ്">
ഹാൻസ് വേർണർ ഹെൻസ്

ഇരുപതാം നൂറ്റാണ്ടിലെ പ്രമുഖ ജർമ്മൻ സംഗീത സംവിധായകരിൽ ഒരാളാണ് ഹാൻസ് വേർണർ ഹെൻസ് (1 ജൂലൈ 1926 – 27 ഒക്ടോബർ 2012). പത്ത് സിംഫണികൾ രചിച്ചിട്ടുള്ള ഹെൻസ് സംഗീതനാടകങ്ങൾക്കുവേണ്ടി തയ്യാറാക്കിയിട്ടുള്ള സംഗീതശിൽപങ്ങൾ ശ്രദ്ധേയമായിരുന്നു. 
ജർമനിയിലെ ഗ്യൂട്ടർസ്ലോയിൽ 1926-ൽ ജനിച്ച ഹെൻസ് സോഷ്യലിസ്റ്റ് ആയാണ് വളർന്നത്. ഹിറ്റ്‌ലറുടെ നാസി പാർട്ടി അധികാരത്തിൽ വന്നപ്പോൾ അദ്ദേഹം ഒരുതരം ഇരട്ട ജീവിതം നയിക്കാൻ നിർബന്ധിതനായി. പുറമേക്ക് ഭരണകൂടത്തെ അനുസരിക്കുന്നയാളായിരുന്നു ഹെൻസ്. എന്നാൽ, രഹസ്യമായി അദ്ദേഹം ജൂതഗൃഹങ്ങളിൽ സംഗീതമവതരിപ്പിച്ചു. ഫാസിസത്തിനെതിരായ പ്രചാര വേലകൾ നടത്തുകയും ചെയ്തു. രാഷ്ട്രീയചിന്തകൾ പ്രചരിപ്പിക്കാൻ സംഗീതത്തെ ഉപയോഗപ്പെടുത്തിയവരുടെ കൂട്ടത്തിലും പ്രമുഖനാണ് അദ്ദേഹം.ഇറ്റാലിയൻ കമ്മ്യൂണിസ്റ്റ് പാർട്ടി അംഗമായിരുന്ന അദ്ദേഹത്തിന്റെ ഹോചിമിനും ചെഗുവരെയ്ക്കും സമർപ്പിച്ചിട്ടുള്ള സംഗീത രചനകൾ ശ്രദ്ധേയമാണ്.



</doc>
<doc id="213847" url="https://ml.wikipedia.org/wiki?curid=213847" title="കുടമാൻപാരിമരം">
കുടമാൻപാരിമരം

പശ്ചിമഘട്ടത്തിലെ തദ്ദേശവാസിയായ ഇലപൊഴിക്കുന്ന വംശനാശഭീഷണിയുള്ള ഒരു വന്മരമാണ് കുടമാൻപാരിമരം . 25 മീറ്ററോളം ഉയരം വയ്ക്കും.ഇന്ത്യ, ശ്രീലങ്ക, മ്യാന്മർ എന്നിവിടങ്ങളിൽ കാണുന്നു. 900-1200 മീറ്റർ വരെയുള്ളയിടങ്ങളിൽ കാണുന്നു. മന്തിനും വാതത്തിനും ഉള്ള മരുന്നുകൾ ഈ മരത്തിൽ നിന്നും ഉണ്ടാക്കുന്നുണ്ട്. കായയ്ക്ക് ജീവനക്ഷമത കുറവാണ്, അതിനാൽ നല്ല രീതിയിൽ സ്വാഭാവിക പുനരുദ്ഭവം നടക്കുന്നില്ല. തടിയ്ക്ക് വെള്ളയും കാതലുമുണ്ട്. പൊട്ടിപ്പോവാൻ സാധ്യതയുള്ള തടിയായതുകൊണ്ട് ഫർണിച്ചറിന് കൊള്ളില്ല.



</doc>
<doc id="213850" url="https://ml.wikipedia.org/wiki?curid=213850" title="അയോറ">
അയോറ

വേനൽക്കാലങ്ങളിൽ നാട്ടിൻപുറങ്ങളിലെ സ്ഥിരക്കാറാണ് അയോറകൾ. അങ്ങടിക്കുരുവിയുടെ അത്രെയും തന്നെയുണ്ട് ഇവയുടെ വലിപ്പം. പ്രഥമവീക്ഷണത്തിൽ ആൺപക്ഷിയുടെ മുകൾഭാഗമെല്ലാം കറുപ്പും അടിഭാഗമെല്ലാം മഞ്ഞയുമാണെന്ന് തോന്നും. പൂട്ടിയ ചിറകുകളിൽ രണ്ടു വെള്ളപ്പട്ടകലുണ്ട്. പക്ഷി ചിറകുകൾ വിടർത്തുമ്പോൾ വാലിനുമീതെ തൂവെള്ള നിറമുള്ള അരപ്പട്ടയുണ്ടെന്നു വ്യക്തമാകും. പെൺപക്ഷിയ്ക്കു ഉപരിഭാഗത്ത്‌ കറുപ്പിന് പകരം ഇളംപച്ചയാണ്. ആൺപക്ഷിയുടെ വാലിന്റെ നിറം ഇപ്പോഴും കറുപ്പാണ്.

ചെടികളിലും മരങ്ങളിലും കാണുന്ന പ്രാണികളാണ് ഭക്ഷണം. മരങ്ങളിൽ, ഇലക്കൂട്ടങ്ങൾക്കിടയിൽ പതുക്കെ സഞ്ചരിച്ചു ചെറിയ പാറ്റകളെയും മറ്റു പ്രാണികളെയും പിടിച്ചുതിന്നാണ് ഈ പക്ഷി ജീവിക്കുന്നത്. 

മഴക്കാലം കഴിയുമ്പോഴാണ് പ്രജനന കാലം. പ്രജനന കാലത്ത് നിറം മാറാറുണ്ട്. രണ്ടു മുതൽ നാലുവരെ മുട്ടകൾ ഇവ ഇടാറുണ്ട്. പ്രജനന കാലം കഴിഞ്ഞാൽ പൂവനും പിടയെ പോലെയിരിക്കും. ജനുവരി മുതൽ ഏകദേശം ജൂലൈ വരെ അയോറയുടെ ശബ്ദം സദാ കേൾക്കാം. അന്നാണ് പക്ഷിയുടെ ഗൃഹസ്ഥാശ്രമകാലം. ആൺ അയോറയുടെ ഭംഗിയും, കൌതുകവാഹമായ ചാപല്യങ്ങലുമെല്ലാം ഈ സമയങ്ങളിൽ നല്ല പോലെ കാണാം. പെൺപക്ഷിയുമൊന്നിച്ചു സാധാരണ രീതിയിൽ തീറ്റ തേടി നടക്കുന്ന ആൺപക്ഷി പെട്ടെന്നു ഒരു മുന്നറിയിപ്പുമില്ലാതെ ഒരു മരച്ചില്ലയിൽ നൃത്തം വച്ച് തുടങ്ങും. ചിറകുകളെ തൂക്കിയിട്ടു വാലിനുമീതെയുള്ള ഇളംമഞ്ഞപ്പട്ടയിലെ തൂവലുകളെ ഉയർത്തി, തന്റെ ശരീരത്തിനു തന്നെ ഒരു പന്തത്തിന്റെ ആകൃതി വരുത്തും. ഇടയ്ക്കിടെ ഇതിനു പിൻപാട്ടായി ചൂളംവിളിക്കുകയും ചീറുകയും ചെയ്യാറുണ്ട്. സാധാരണയായി മരത്തിന്റെ നെറുകയിലുള്ള ഏതെങ്കിലും ഒരു ചില്ലയിലായിരിക്കും ഈ നൃത്തം ഇവ ചെയ്യുക. അവിടെ നിന്ന് കൂടെക്കൂടെ ഈ പക്ഷി കഥകളി നടന്മാരെപോലെ, പെട്ടെന്നു മേൽപ്പോട്ടു കുതിക്കും. അങ്ങനെ ഉയർന്ന ശേഷം ചിറകുകൾ വിടർത്തി പിടിച്ച് പതുക്കെ ചക്ക്രം തിരിഞ്ഞുക്കൊണ്ട് വീണ്ടും ചില്ലയിലെതും. 

വേനൽകാലത്ത്‌ ഇവയെ പതിവായി നാട്ടിൻപുറങ്ങളിൽ കാണാൻ സാധിക്കും. മാവ്, പുളി, വേപ്പ്, മുതലായ മരങ്ങളിലാണ് ഇവ സ്ഥിരമായി ഇരുപ്പുരപ്പിക്കുന്നത്.

മേയ് മാസം മുതൽ സെപ്തംബർ വരെ മരച്ചില്ലകളിലാണ് കൂടുകെട്ടുന്നത്. പുൽനാരുകൊണ്ടാണ് കൂടുണ്ടാക്കുന്നത്.അയോറ കൂട് കെട്ടാൻ ഉപയോഗിക്കുന്നത് മാവോ, ഇലകൾ യഥേഷ്‌ടമുള്ള മരങ്ങലിലുമാണ്. നാലഞ്ചു ചില്ലകൾ മേൽപ്പോട്ടു പൊട്ടിപ്പുറപ്പെടുന്ന ശാഖാഗ്രമാണ് ഇവ കൂടിനായി തിരഞ്ഞെടുക്കുന്നത്. രണ്ടുമൂന്നിഞ്ചു വ്യാസമുള്ളതും ഒന്നര ഇഞ്ചോളം ആഴമുള്ളതുമായ ഒരു ചെറിയ കോപ്പയാണ് കൂട്. ചിലന്തി വലക്കൊണ്ട് ബന്ധിച്ചാണ് ഇവ കൂടുണ്ടാക്കുന്നത്. പണിതീർത്ത കൂടിന്റെ പുറം മുഴുവനും വെള്ളയാണെന്ന് തോന്നും. ചിലന്തിവലകൊണ്ട് മൂടപ്പെട്ടിരിക്കുന്നതിനാൽ അതിന്റെ നിറം ആകപ്പാടെ വെള്ളയാനെന്നു തോന്നും.


</doc>
<doc id="213851" url="https://ml.wikipedia.org/wiki?curid=213851" title="കുളപ്പുന്ന">
കുളപ്പുന്ന

കൽപ്പൂവതി, നായ്ക്കൊല്ലി, കൽപ്പന്ന, കൽമരം, കുളമട്ടി, പൂവൽമരം എന്നെല്ലാം അറിയപ്പെടുന്ന കുളപ്പുന്ന 12 മീറ്റർ വരെ ഉയരം വയ്ക്കുന്ന ഒരു ചെറുമരമാണ്. . ഇൻഡോമലേഷ്യയിലും ആഫ്രിക്കയിലും പശ്ചിമഘട്ടത്തിലും കണ്ടുവരുന്നു. 1000 മീറ്റർ വരെ ഉയരമുള്ള കാടുകളിൽ കാണുന്നു. പക്ഷികളാണ് വിത്തുവിതരണം നടത്തുന്നത്. വനത്തിൽ സ്വാഭാവികപുനരുദ്ഭവം ഉണ്ട്. തടിക്ക് ഭാരവും ബലവുമുണ്ട്. ഇലയുടെ നീര് ചുമയ്ക്കെതിരെ ഉപയോഗിക്കുന്നു. 



</doc>
<doc id="213853" url="https://ml.wikipedia.org/wiki?curid=213853" title="പ്ലൂട്ടാർക്ക്">
പ്ലൂട്ടാർക്ക്

പ്ലൂട്ടാർക്ക് എന്നറിയപ്പെടുന്ന ലുസിയസ് മെസ്ട്രിയസ് പ്ലൂട്ടാർക്കസ് ഗ്രീക്ക് ജീവചരിത്രകാരനും പ്രബന്ധകാരനും ഇതിഹാസകാരനും ചിന്തകനും ആയിരുന്നു. ഗ്രീക്ക്, റോമൻ പൗരാണികതകളിലെ മഹദ്‌വ്യക്തികളുടെ ജീവചരിത്രങ്ങൾ സമാന്തരമായി അവതരിപ്പിക്കുന്ന സമാന്തരജീവിതങ്ങൾ, വിവിധവിഷയങ്ങളെ സംബന്ധിച്ച സന്മാർഗ്ഗ-ദാർശനിക ചിന്തകൾ അടങ്ങിയ മൊറേലിയ എന്നീ കൃതികളുടെ പേരിലാണ് അദ്ദേഹം പ്രധാനമായും അറിയപ്പെടുന്നത്. ചിന്തകനെന്ന നിലയിൽ, ബിസി ഒന്നാം നൂറ്റാണ്ടു മുതൽ എഡി മൂന്നാം നൂറ്റാണ്ടിന്റെ തുടക്കം വരെ പ്രചരിച്ചിരുന്ന മധ്യപ്ലേറ്റോണികത എന്ന ദർശനപാരമ്പര്യത്തിൽ പെട്ടവനായാണ് ഇന്ന് അദ്ദേഹം വിലയിരുത്തപ്പെടുന്നത്. 

ഗ്രീസിലെ ബിയോഷയിൽ, വിശുദ്ധനഗരമായ ഡെൽഫിയ്ക്ക് ഇരുപതു മൈൽ കിഴക്കുള്ള കേറോണിയ എന്ന ഗ്രാമത്തിൽ ജനിച്ച അദ്ദേഹം പിന്നീടു റോമൻ പൗരത്വം സമ്പാദിച്ചു. ഒരു ധനികകുടുംബത്തിലായിരുന്നു പ്ലൂട്ടാർക്കിന്റെ ജനനം. അദ്ദേഹത്തിന്റെ പിതാവിന്റെ പേര് നിശ്ചയമില്ലെങ്കിലും, ഒന്നിടവിട്ടുള്ള തലമുറകളിൽ പേരുകൾ ആവർത്തിക്കുകയെന്ന ഗ്രീക്കു കുടുംബങ്ങളിലെ പതിവു പരിഗണിക്കുമ്പോൾ പേര് നിക്കാർക്കസ് എന്നായിരിക്കാൻ സാദ്ധ്യതയുണ്ട്. മുത്തച്ഛന്റെ പേര് ലാമ്പ്രിയാസ് എന്നായിരുന്നെന്ന് പ്ലൂട്ടാർക്ക് തന്നെ 'മൊറേലിയ'-യിലും, സമാന്തരജീവിതങ്ങളിൽ പെടുന്ന ആന്തണിയുടെ ജീവിതത്തിലും പറയുന്നുണ്ട്. '

തന്റെ പ്രബന്ധങ്ങളിലും സംഭാഷണങ്ങളിലും അദ്ദേഹം തിമോൻ, ലാമ്പ്രിയാസ് എന്നീ രണ്ടു സഹോദരന്മാരുടെ കാര്യം ആവർത്തിച്ചു പറയുന്നു. ഇവരിൽ, തിമോനെക്കുറിച്ചുള്ള പരാമർശം വളരെ ഊഷ്മളതയോടെയാണ്. രചനകളിലെ സൂചനകളെ ആശ്രയിച്ച് പ്ലൂട്ടാർക്കിന്റെ ഭാര്യയുടെ പേര് തിമോക്സീനാ എന്നായിരുന്നെന്നു 17-ആം നൂറ്റാണ്ടിൽ ഫ്രെഞ്ചു പണ്ഡിതൻ റുവാൾഡസ് കണ്ടെത്തി. രണ്ടു വയസ്സുള്ള മകളുടെ മരണത്തിൽ ഏറെ ദുഃഖിക്കാതിരിക്കാൻ ഉപദേശിച്ച് പ്ലൂട്ടാർക്ക് ഭാര്യക്കെഴുതിയ കത്ത് ഇപ്പോഴും നിലവിലുണ്ട്. ആ മകളുടെ പേരും തിമോക്സീനാ എന്നായിരുന്നു. ആ സാന്ത്വനലേഖനത്തിൽ അദ്ദേഹം പുനർജ്ജന്മത്തിന്റെ സാദ്ധ്യത സൂചിപ്പിക്കുന്നുണ്ട്.

പ്ലൂട്ടാർക്കിന് എത്ര മക്കൾ ഉണ്ടായിരുന്നു എന്നു വ്യക്തമല്ല. ഓട്ടോബുലസ് എന്ന മകനേയും പ്ലൂട്ടാർക്ക് എന്നു തന്നെ പേരുള്ള മറ്റൊരു മകനേയും പ്ലൂട്ടാർക്ക് പരാമർശിക്കുന്നുണ്ട്. അദ്ദേഹത്തിന്റെ "ഡി അനിമേ പ്രൊക്രിയേഷോൻ തിമേയോ" എന്ന കൃതിയുടെ സമർപ്പണം തന്നെ ഈ മക്കൾക്കാണ്. "ടേബിൾ ടോക്ക്" എന്ന കൃതിയിൽ വിവരിക്കപ്പെടുന്ന അത്താഴവിരുന്നുകളിൽ ഒന്നിന്റെ സാഹചര്യം ഓട്ടോബുലസിന്റെ വിവാഹം ആയിരുന്നു. സൊക്ലാറസ് എന്നൊരാളെ പരാമർശിക്കുന്നത് മകനെന്നു തോന്നിക്കും വിധമാണെങ്കിലും അത് ഉറപ്പില്ല. യൂറിഡീസ് എന്നൊരു മകളും അദ്ദേഹത്തിനുണ്ടായിരുന്നിരിക്കാമെന്നതിനും സൂചനയുണ്ട്.

പൊതുവർഷം 66-67-ൽ പ്ലൂട്ടാർക്ക് ആഥൻസിലെ അക്കാദമിയിൽ അമ്മോനിയസിന്റെ കീഴിൽ ഗണിതവും തത്ത്വചിന്തയും അഭ്യസിച്ചിട്ടുണ്ട്. സാമാന്യം ധനസ്ഥിതി ഉണ്ടായിരുന്ന അദ്ദേഹം മെഡിറ്ററേനിയൻ ലോകത്ത് വ്യാപകമായി സഞ്ചരിച്ചു. മദ്ധ്യ-ഗ്രീസ്, സ്പാർട്ട, കോറിന്ത്, പട്രേ, സാർദെസ്, അലക്സാണ്ട്രിയ എന്നിവിടങ്ങളിലും റോമിലും സഞ്ചരിച്ച അദ്ദേഹം ഒടുവിൽ റോമൻ പൗരത്വം സ്വീകരിച്ചു. റോമൻ സാമാജികൻ ലുസിയസ് മെസ്ട്രിയസ് ഫ്ലോറസിന്റെ ഒത്താശയിൽ പൗരത്വം ലഭിച്ച അദ്ദേഹം തുടർന്ന് ലുസിയൻ മെസ്ട്രിയസ് പ്ലൂട്ടാർക്കസ് എന്ന പേരു സ്വീകരിച്ചു 

റോമാസാമ്രാജ്യത്തിന്റെ തലസ്ഥാനനഗരവും, അവിടത്തെ ഉപചാരവിധികളും ഉപരിവർഗ്ഗത്തിന്റെ ജീവിതമര്യാദകളും സ്റ്റോയിക് ധാർമ്മികതയും അദ്ദേഹത്തെ ആകർഷിച്ചു. റോമിന്റെ മഹത്ത്വത്തിനു പിന്നിൽ ധാർമ്മികതയും സ്വഭാവമഹിമയുമാണെന്നു കരുതിയ പ്ലൂട്ടാർക്കിന്റെ മനസ്സിൽ ഗ്രീക്ക് റോമൻ ചരിത്രങ്ങളിലെ മഹദ്ജീവിതങ്ങളുടെ താരതമ്യം എന്ന ആശയം അങ്കുരിച്ചു.

മദ്ധ്യധരണിപ്രദേശത്തെ സഞ്ചാരത്തിനുശേഷം മടങ്ങിയെത്തിയ പ്ലൂട്ടാർക്ക് ജീവിതത്തിന്റെ ശിഷ്ടകാലം മിക്കവാറും ചെലവഴിച്ചത് ജന്മനാടായ കേറോനിയയിൽ ആയിരുന്നു. ബൗദ്ധികജീവിതത്തെ സാമൂഹികവും ധാർമ്മികവുമായ ഉത്തരവാദിത്തങ്ങളുമായി സമന്വയിപ്പിക്കുന്നത് തന്റെ ചുമതലായി പ്ലൂട്ടാർക്ക് കരുതി. ഡെൽഫിയിലെ അപ്പോളോ ദേവന്റെ വിഖ്യാതക്ഷേത്രം കേറോനിയയിൽ നിന്ന് 20 മൈൽ മാത്രം അകലെയായിരുന്നു. അവിടെ ദേവാരാരാധനയിലെ വിശുദ്ധരഹസ്യങ്ങൾക്ക് ഉപക്രമപ്പെട്ട പ്ലൂട്ടാർക്കിന്, വെളിച്ചപ്പാടിന്റെ വചനങ്ങൾ വ്യാഖ്യാനിക്കുന്ന രണ്ടു പുരോഹിതന്മാരിൽ ശ്രേഷ്ഠസ്ഥാനം ലഭിച്ചു. 

പുരാതനധാർമ്മികതയെ, അതിന്റെ അവിശ്വസനീയതയുടെ പേരിൽ തള്ളിക്കളയരുതെന്ന് അദ്ദേഹം കരുതി. ധർമ്മവ്യവസ്ഥകളുടെ വിശ്വസനീയതയേക്കാൾ പ്രധാനം, മനുഷ്യന്റെ ലോലമായ സദാചാരബോധത്തിന് അവ നൽകുന്ന ബലവും, തലമുറകളിലൂടെ രാഷ്ടീയവും സാമൂഹികവുമായ കെട്ടുപാടുകളെ നിലനിർത്തുന്നതിൽ അവയ്ക്കുള്ള പങ്കുമാണെന്ന് പ്ലൂട്ടാർക്ക് വിശ്വസിച്ചു. മതാനുഭവത്തിന്റെ ഹർഷത്തെ അദ്ദേഹം ജീവിതത്തിലെ ഏറ്റവും ആഴമേറിയ അനുഭവമായി കരുതി. ഒരേ സമയം ഭക്തനും സഹിഷ്ണുവും ആയിരുന്ന അദ്ദേഹം, ഗ്രീക്ക്, റോമൻ ഉപാസനാവിധികളെ തുലനം ചെയ്യുകവഴി മതങ്ങളുടെ താരതമ്യപഠനത്തിന്റെ പ്രാരംഭകൻ തന്നെ ആയിത്തീർന്നുവെന്ന് ചരിത്രകാരനായ വിൽ ഡുറാന്റ് ചൂണ്ടിക്കാട്ടുന്നു.

പൗരത്വവും സാമൂഹ്യജീവിതവുമായി ബന്ധപ്പെട്ട ഉത്തരവാദിത്തങ്ങളിൽ നിരതനായ പ്ലൂട്ടാർക്കിനെ നാട്ടുകാർ കേറോനിയയിലെ നഗരപിതാവിന്റെ പദവിയിലേക്ക് ഒന്നിലധികം തവണ തെരഞ്ഞെടുത്തു. പൗരമുഖ്യന്റെ പദവിയിൽ അദ്ദേഹം പട്ടണത്തിലെ വലുതും ചെറുതുമായ കാര്യങ്ങളിൽ താത്പര്യം പ്രകടിപ്പിക്കുകയും ഏറ്റവും വിനീതമായ ജോലികൾ പോലും നിർവഹിക്കുകയും ചെയ്തു. ഇക്കാലത്ത് വിദേശരാജ്യങ്ങളിൽ നയതന്ത്രദൗത്യങ്ങൾക്കും അദ്ദേഹം നിയോഗിക്കപ്പെട്ടു.

പൗരോഹിത്യത്തിന്റേയും പൊതുജീവിതത്തിന്റേയും തിരക്കുകൾക്കിടയിലും തന്റെ ബൗദ്ധികകർമങ്ങൾക്ക് പ്ലൂട്ടാർക്ക് സമയം കണ്ടെത്തി. പിൻതലമുറകളെ സ്വാധീനിച്ച് ഇന്നോളം നിലനിൽക്കുന്ന തന്റെ രചനാസഞ്ചയം അദ്ദേഹം സൃഷ്ടിച്ചത് ഇക്കാലത്താണ്. രചനകളും റോമിലും മറ്റും നടത്തിയ പ്രഭാഷണങ്ങളും വഴി റോമാസാമ്രാജ്യത്തിൽ കീർത്തിമാനായിത്തീർന്ന ശേഷവും ജന്മനാട്ടിൽ തന്നെ ജീവിച്ച അദ്ദേഹത്തിന്റെ നാട്ടിൻപുറത്തെ വസതിയിൽ സാമ്രാജ്യത്തിലെമ്പാടും നിന്നുള്ള സന്ദർശകർ ഗൗരവമുള്ള സംഭാഷണത്തിനായി വന്നെത്തി. അവിടെ അദ്ദേഹം തന്റെ വെണ്ണക്കൽ മേശക്കരുകിൽ ചർച്ചകൾക്കു നേതൃത്വം കൊടുത്തു. ഈ സംഭാഷണങ്ങളിൽ പലതും രേഖപ്പെടുത്തപ്പെട്ട്, പിന്നീട് പ്ലൂട്ടാർക്കിന്റെ 'മൊറേലിയ'-യുടെ ഭാഗമായി.

പ്ലൂട്ടാർക്കിന്റെ രചനാസഞ്ചയത്തെ ജീവചരിത്രങ്ങളും മറ്റുള്ളവയും എന്നു രണ്ടായി തിരിക്കാം. ജീവചരിത്രങ്ങൾ അല്ലാതെയുള്ളവയെ ചേർത്ത് 'മൊറേലിയ' അഥവാ സാന്മാർഗ്ഗികരചനകൾ എന്നു വിളിക്കുക പതിവാണ്. സാഹിത്യനിരൂപണം, പ്രസംഗങ്ങൾ, നീതിശാസ്ത്രനിബന്ധങ്ങൾ, ഉപദേശങ്ങൾ, സംവാദങ്ങൾ, രാഷ്ട്രമീമാംസ എന്നിവയുടെ സഞ്ചയമാണത്. ഏറെ വൈവിദ്ധ്യം പ്രകടിപ്പിക്കുമ്പോഴും, വായനക്കാരെ ധർമ്മപ്രബുദ്ധരാക്കുക എന്ന പ്ലൂട്ടാർക്കിന്റെ ലക്ഷ്യം അവയെ സമന്വയിപ്പിക്കുന്നു. 

പ്ലൂട്ടാർക്കിന്റെ തൂലികയിൽ ആദ്യം പിറന്നത് 'മൊറേലിയ'-യിലെ രചനകളാണ്. ജീവിതത്തിന്റെ അവസാനത്തെ രണ്ടു ദശകങ്ങളിലാണ് അദ്ദേഹം 'സമാന്തരജീവിതങ്ങൾ' എഴുതിയത്.

പ്ലൂട്ടാർക്കിന്റെ ഏറ്റവും അറിയപ്പെടുന്ന രചന 'സമാന്തരജീവിതങ്ങൾ' ആണ്. ഗ്രീക്ക്, റോമൻ ചരിത്രങ്ങളിലെ മഹച്ചരിതങ്ങളുടെ ഈ പരമ്പര, അവയിലെ നായകന്മാരുടെ ഗുണദോഷങ്ങളുടെ താരതമ്യപഠനത്തിനുതകും വിധം ജോഡികളായി ക്രമീകരിക്കപ്പെട്ടിരിക്കുന്നു. ഈ പരമ്പരയിൽ നിലവിലുള്ളത് 23 ജോഡികളും ഒറ്റയായുള്ള നാലെണ്ണവുമാണ്. 

ഈ ജീവിതകഥകളിൽ താൻ അന്വേഷിച്ചത് ചരിത്രമല്ലെന്നും സ്വഭാവത്തിലെ നന്മതിന്മകൾ നായകന്മാരുടെ ജീവിതത്തേയും വിധിയേയും എങ്ങനെ രൂപപ്പെടുത്തി എന്നതാണെന്നും അലക്സാണ്ടറുടെ കഥയുടെ തുടക്കത്തിൽ പ്ലൂട്ടാർക്ക് ഏറ്റുപറയുന്നു. പലപ്പോഴും ചരിത്രത്തിലെ മഹാസംഭവങ്ങളെ അവഗണിക്കുന്ന അദ്ദേഹം ഹൃദ്യമായ ഉപാഖ്യാനങ്ങൾക്കും ആനുഷംഗികമായ തുച്ഛസംഭവങ്ങൾക്കും പ്രാധാന്യം കല്പിക്കുന്നു. ഏറെ പ്രഘോഷിക്കപ്പെടുന്ന നേട്ടങ്ങളേക്കാൾ ചരിത്രനായകന്മാരുടെ സ്വഭാവത്തിലേക്കു വെളിച്ചം വീശുന്നത് ഇത്തരം നിസ്സാരതകളാണെന്ന് അദ്ദേഹം കരുതി. തന്റെ നായകന്മാരുടെ ചിത്രങ്ങളെ സമഗ്രമാക്കാൻ പരമാവധി ശ്രമിച്ച പ്ലൂട്ടാർക്ക് ജീവചരിത്രരചനയെ ചിത്രകാരന്റെ തൊഴിലിനോടുപമിച്ചു. ബാഹ്യരൂപത്തിൽ സ്വഭാവത്തികവിനെ സംബന്ധിച്ച ഉൾക്കാഴ്ചകൾ തേടിയ അദ്ദേഹം പലപ്പോഴും ഉറപ്പില്ലാത്ത നിഗമങ്ങളിൽ എത്തിച്ചേർന്നു. 

അലക്സാണ്ടർ ചക്രവർത്തിയുടെ കഥയിൽ നായകന്റെ കർമ്മകുശലതയുടേയും മഹത്ത്വാകാംക്ഷയുടേയും വിവരണത്തിന് ഏറെ പ്രാധാന്യം കല്പിക്കുന്ന പ്ലൂട്ടാർക്ക് സ്വഭാവത്തിലെ ഈ സവിശേഷതകൾ തുടക്കം മുതൽ പ്രകടമായിരുന്നുവെന്നു ചൂണ്ടിക്കാട്ടുന്നു. അലക്സാണ്ടറുടെ ഇഷ്ടശില്പി ലിസ്സിപ്പസിന്റെ വിവരണം പിന്തുടർന്ന് നായകന്റെ ആകാരത്തിന്റെ സമഗ്രചിത്രവും അദ്ദേഹം അവതരിപ്പിക്കുന്നു. എങ്കിലും അലക്സാണ്ടറുടെ സ്വഭാവചിത്രീകരണത്തിൽ, പ്ലൂട്ടാർക്കിന് പലപ്പോഴും പിഴവു പറ്റുന്നു. ഒട്ടേറെ സന്ദർഭങ്ങളിൽ ആത്മസംയമനമില്ലാതെ പെരുമാറിയിട്ടുള്ള അലക്സാണ്ടറെ വലിയ സംയമിയായി അദ്ദേഹം ചിത്രീകരിക്കുന്നത് ഇതിനുദാഹരണമാണ്. ഏതായാലും കഥയുടെ അവസാനഭാഗമാകുമ്പോൾ നായകനോടുള്ള പ്ലൂട്ടാർക്കിന്റെ ആരാധന കുറയുന്നതു കാണാം. അലക്സാണ്ടറുടെ കഥക്കു സമാന്തരമായി പ്ലൂട്ടാർക്ക് പറയുന്ന ജീവിതകഥ ജൂലിയസ് സീസറുടേതാണ്. സീസറുടെ സ്വഭാവസവിശേഷതകളും യുദ്ധസാഹസങ്ങളും നേതൃത്വഗുണവും വർണ്ണിക്കുന്ന പ്ലൂട്ടാർക്ക് ഒടുവിൽ അദ്ദേഹത്തിന്റെ കൊലപാതകത്തിന്റെ വിശദാംശങ്ങളും നൽകുന്നു. ഈ ജീവിതാഖ്യാനം സമാപിക്കുന്നത് കൊലപാതകികൾക്ക് നേരിടേണ്ടി വന്ന ദുരന്തം വിവരിച്ചാണ്. സീസറുടെ 'കാവൽചൈതന്യം' (Guardian Genius) അദ്ദേഹത്തിന്റെ കൊലയ്ക്കു പ്രതികാരം ചെയ്യുകയായിരുന്നെന്ന ജീവചരിത്രകാരന്റെ നിഗമനവും അവിടെ വായിക്കാം.

സമാന്തരജീവിതങ്ങളിൽ ഹെരാക്ലീസ്, മാസിഡോണിയയിലെ ഫിലിപ്പ്, സിപ്പിയോ ആഫ്രിക്കാനസ് തുടങ്ങിയവരുടെ ജീവചരിത്രങ്ങൾ നഷ്ടപ്പെട്ടുപോയി; അവശേഷിക്കുന്നവയിൽ തന്നെ പലതും വിടവുകൾ നിറഞ്ഞു ഭാഗികമായവയോ, പിൽക്കാലരചയിതാക്കൾ സശോധന ചെയ്തവയോ ആണ്. സോളോൺ, തെമിസ്റ്റോക്ലീസ്, അരിസ്റ്റൈഡീസ്, നിക്കിയാസ്, ഡെമോസ്തനിസ്, പെലോപ്പിഡാസ്, ഫിലോപ്പോമെൻ, തിമോലിയൻ, സൈറാക്കൂസിലെ ഡിയോൺ, അലക്സാണ്ടർ ചക്രവർത്തി, എപ്പിറസിലെ പിറസ്, റോമുലസ്, നൂമാ പോമ്പിലിയസ്, കൊറിയോലാനസ്, തെസ്യൂസ്, അമീലിയസ് പൗള്ളസ്, തിബേരിയസ് ഗ്രാക്കസ്, ഗൈയസ് ഗ്രാക്കസ്, ഗൈയസ് മാരിയസ്, ലൂയീസ് കൊർണേലിയസ് സള്ള, സെർട്ടോറിയസ്, ലുക്കല്ലസ്, പോമ്പേ, ജൂലിയസ് സീസർ, സിസറോ, ചെറിയ കാറ്റോ, മാർക്ക് ആന്തണി, ബ്രൂട്ടസ് എന്നിവരുടെ ജീവചരിത്രങ്ങളാണ് നിലവിലുള്ളവ.

ജീവചരിത്രങ്ങൾക്കു പുറമേയുള്ള പ്ലൂട്ടാർക്കിന്റെ രചനകളുടെ പൊതുനാമമാണ് 'മൊറേലിയ'. ലേഖനങ്ങളും, പ്രഭാഷണങ്ങളും ഉൾപ്പെടെ 78 രചനകളുടെ സഞ്ചയമാണത്. "സഹോദരസ്നേഹത്തെക്കുറിച്ച്" എന്നാണ് ഒരു ലേഖനത്തിന്റെ പേര്. സഹോദരങ്ങൾക്കിടയിലുള്ള സ്നേഹബഹുമാനങ്ങളുടെ വിശകലനമാണിത്. "ഭാഗ്യം അല്ലെങ്കിൽ മഹാനായ അലക്സാണ്ടറുടെ നന്മ" എന്ന ലേഖനം, സമാന്തരജീവിതങ്ങളുടെ ഭാഗമായ അലക്സാണ്ടറുടെ ജീവചരിത്രത്തോടു ചേർത്തുവായിക്കേണ്ടതാണ്. "ഐസിസ്-ഓസിറിസ് ആരാധനയെക്കുറിച്ച്" എന്ന രചന പുരാതന ഈജിപ്തിലെ ആരാധനാവിധികളുടെ പഠനത്തിലെ ഒരു പ്രധാന സ്രോതസ്സാണ്. "വെളിച്ചപാടുകളുടെ അധോഗതി", "ദൈവപ്രതികാരവിളംബം", "മന:സ്സമാധാനം" എന്നീ പേരുകളിലുള്ള തത്ത്വവിചാരങ്ങളും 'മൊറേലിയ'-യിൽ ഉൾപ്പെടുന്നു.

'മൊറേലിയ'-യുടെ" ഭാഗമായ "ഹെറോഡൊട്ടസിന്റെ വിദ്വേഷം" എന്ന ലേഖനം പുരാതന യവനചരിത്രകാരൻ ഹെറോഡോട്ടസിന്റെ നിശിതവിമർശനമാണ്. ചരിത്രരചനയുടെ പിതാവ് എന്നു പോലും വിശേഷിപ്പിക്കപ്പെടാറുള്ള ഹെറോഡോട്ടസിനെ പ്ലൂട്ടാർക്ക് എല്ലാത്തരം മുൻവിധികളും, അവാസ്തവികതകളും ആരോപിച്ചു വിമർശിക്കുന്നു. സാഹിത്യചരിത്രത്തിലെ ആദ്യത്തെ കടിച്ചുകീറുന്ന നിരൂപണം (slashing review) എന്ന് ഈ ലേഖനം വിശേഷിപ്പിക്കപ്പെട്ടിട്ടുണ്ട്. 

മൊറേലിയ-യിലെ ചില രചനകൾ താരതമ്യേന ആശയലഘുത്വം ഉള്ളവയാണ്. യവനേതിഹാസനായകൻ ഒഡീസിയസും, സൈർസ് (Circe) എന്ന മോഹിനി പന്നികളാക്കി മാറ്റിയ അയാളുടെ യോദ്ധാക്കളിൽ ഒരുവനും തമ്മിലുള്ള സംഭാഷണത്തിന്റെ രൂപത്തിൽ എഴുതപ്പെട്ടിരിക്കുന്ന "ഒഡീസിയൂസും ഗ്രൈലസും" എന്ന നർമ്മരചന അത്തരത്തിൽ ഒന്നാണ്.

നൂറ്റാണ്ടുകളിലൂടെ യൂറോപ്യൻ ചിന്തയേയും ചരിത്രവീക്ഷണത്തേയും ആഴത്തിൽ സ്വാധീനിച്ച രചനാസഞ്ചയമാണു പ്ലൂട്ടാർക്കിന്റേത്. അതിന്റെ മുഖമുദ്രയായ പ്രസാദാത്മകത്വം മൂലം രചയിതാവിന്റെ ആശയങ്ങളുടെ സാധാരണത്വവും, ചരിത്രരചനയിൽ അദ്ദേഹം പിന്തുടർന്ന സങ്കേതങ്ങളുടെ കുറവുകളും വായനക്കാർ ശ്രദ്ധിക്കാതിരിക്കുന്നു. ആഖ്യാനത്തിന്റെ ഉജ്ജ്വലതയും, ഉദ്വേഗജനകമായ സംഭവവർണ്ണനകളും, ഹൃദ്യമായ ഉപാഖ്യാനങ്ങളും, ഉചിതജ്ഞത നിറഞ്ഞ നിരീക്ഷണങ്ങളും, ശൈലിയുടെ കുലീനതയും വായനക്കാരെ ആകർഷിക്കുന്നു. പതിനെട്ടാം നൂറ്റാണ്ടിൽ ഫ്രാൻസിലെ രാഷ്ട്രീയപ്രവർത്തകയായിരുന്ന മദാം റോളാങ്ങ് പ്ലൂട്ടാർക്കിന്റെ രചനാസഞ്ചയത്തെ "മഹാത്മാക്കളുടെ മേച്ചില്പുറം" എന്നു പുകഴ്ത്തി. പ്ലൂട്ടാർക്കിന്റെ മഹച്ചരിതമാല, നെപ്പോളിയൻ തന്റെ പടയോട്ടങ്ങളിൽ എല്ലായിടത്തും കൂടെ കൊണ്ടുപോയി.

പതിനാറാം നൂറ്റാണ്ടിൽ ഷാക്ക് അമ്യോട്ടിന്റെ പരിഭാഷ വഴി ഫ്രെഞ്ചു ഭാഷയിലും തോമസ് നോർത്ത് വഴി ഇംഗ്ലീഷിലും എത്തിച്ചേർന്ന പ്ലൂട്ടാർക്ക്, ആ നൂറ്റാണ്ടിനെ എന്തെന്നില്ലാതെ സ്വാധീനിച്ചു. പ്ലൂട്ടാർക്കിൽ മുങ്ങിനിന്ന നൂറ്റാണ്ടായിരുന്നു അത്. ചരിത്രകാരന്മാർക്കും ചിന്തകന്മാർക്കും പ്ലൂട്ടാർക്ക് അക്ഷയഖനിയായി. പ്ലൂട്ടാർക്കിൽ നിന്നു കടം കൊണ്ട ആപ്തവാക്യങ്ങളും, ഉപകഥകളും ആ നൂറ്റാണ്ടിലെ യൂറോപ്യൻ സാഹിത്യത്തിൽ എവിടേയും കാണാം. വില്യം ഷെയ്ക്സ്പിയർ ഉൾപ്പെടെയുള്ള എഴുത്തുകാർ പ്ലൂട്ടാർക്കിനെ മടികൂടാതെ ഉപജീവിച്ചു. പതിനാറാം നൂറ്റാണ്ടിൽ ഫ്രെഞ്ചുഭാഷയിലെ നവോത്ഥാനത്തിന്റെ നായകനായിരുന്ന മൊണ്ടേയ്ൻ പ്ലൂട്ടാർക്കിന്റെ രചനാസഞ്ചയത്തെ തനിക്ക് ഒഴിച്ചു കൂടാത്തതെന്നും തന്റെ 'പ്രാർത്ഥനാമഞ്ജരി' (breviary) എന്നും വിളിച്ചു.



</doc>
<doc id="213854" url="https://ml.wikipedia.org/wiki?curid=213854" title="നാടൻ ഇലക്കിളി">
നാടൻ ഇലക്കിളി

കാടുകളിലും അതിനോടടുത്ത സ്ഥലങ്ങളിലും കാണപ്പെടുന്ന ഒരിനം ഇലക്കിളിയാണ് നാടൻ ഇലക്കിളി. ഇംഗ്ലീഷിലെ പേരു് "Blue-winged Leafbird" എന്നാണ്. ഇന്ത്യയിൽ മുഴുക്കെ കാണപ്പെടുന്ന ജെർഡോൺസ് ഇലക്കിളിയും ബോർണിയയിൽ കാണപ്പെടുന്ന ബോർണിയൻ ഇലക്കിളിയും ഉപവിഭാഗങ്ങളാണ്.
പച്ച നിറത്തിലുള്ള ശരീരം. തലയിൽ മഞ്ഞനിറം. ആണിനു് കഴുത്തിൽ നീലയോ കറുപ്പോ ആയ ത്രികോണ അടയാളം. പെൺപക്ഷിയുടെ കവിളും തൊണ്ടയും നീലകലർന്ന പച്ച നിറമാണ്.


</doc>
<doc id="213855" url="https://ml.wikipedia.org/wiki?curid=213855" title="കരിവയറൻ വാനമ്പാടി">
കരിവയറൻ വാനമ്പാടി

ഇംഗ്ലീഷിൽ Ashy-crowned Sparrow-Lark, Ashy-crowned Finch-lark , Black-bellied Finch-lark പേരുകളുണ്ട്. 
ഇന്ത്യ, ശ്രീലങ്ക, പാക്കീസ്ഥാൻ, ബംഗ്ലാദേശ് എന്നിവിടങ്ങളിൽ സമതലങ്ങളിലും വെളിമ്പ്രദേശങ്ങളിലും പുൽമേടുകളിലും കണ്ടുവരുന്നു. പാട്ടുപാടാത്ത വാനമ്പാടിയാണിത്.
പൂവന് നെറ്റിയും കവിളും വെള്ളനിറം,മേൽഭാഗം തവിട്ടു നിറവും അടിവശംവശം കറുത്ത നിറവുമാണ്. പെൺപക്ഷി അങ്ങാടിക്കുരുവിയെപോലെയാണ്.
നിലത്ത് കല്ലുകൾക്കൈടായിൽ വൈക്കോൽ, ഉൺങ്ങിയ പുല്ലുകളും കൊണ്ടുണ്ടാക്കിയതാണ്. മഞ്ഞകലർന്ന രണ്ടോ മൂന്നോ മുട്ടകളാണ് ഇടുന്നത്.


</doc>
<doc id="213857" url="https://ml.wikipedia.org/wiki?curid=213857" title="ടേൺകീ ലിനക്സ് വിർച്വൽ അപ്ലയൻസ് ലൈബ്രറി">
ടേൺകീ ലിനക്സ് വിർച്വൽ അപ്ലയൻസ് ലൈബ്രറി

ക്ലൗഡ് കമ്പ്യൂട്ടിംഗിനും വിർച്വൽ മെഷീനുകൾക്കുമായി ഒരു പ്രീ-പാക്ക്ഡ് സെർവ്വറുകൾ അടങ്ങിയ സ്വതന്ത്ര വിർച്വൽ അപ്ലയൻസ് ലൈബ്രറി വികസിപ്പിക്കുന്ന ഒരു പദ്ധതിയാണ് ടേൺകീ ലിനക്സ് വിർച്വൽ അപ്ലയൻസ് ലൈബ്രറി. ഡെബിയൻ അടിസ്ഥാനമാക്കിയാണ് (മുൻപ് ഉബുണ്ടു ലിനക്സ്) ടേൺകീ ലിനക്സ് വിതരണങ്ങൾ നിർമ്മിച്ചിട്ടുള്ളത്. 

ടേൺകീ ലിനക്സ് വിതരണങ്ങൾ വിവിധ തരത്തിൽ ഉപയോഗപ്പെടുത്താം. പ്രധാനപ്പെട്ടവ:

 


</doc>
<doc id="213887" url="https://ml.wikipedia.org/wiki?curid=213887" title="ബിറ്റ്നാമി">
ബിറ്റ്നാമി

വെബ് ആപ്ലിക്കേഷനുകൾ, വിർച്വൽ അപ്ലയൻസസ് എന്നിവക്ക് ഓപ്പൺ സോഴ്സ് സോഫ്റ്റ്‌വെയറുകൾ ഇൻസ്റ്റാളേഴ്സോ സോഫ്റ്റ്‌വെയർ പാക്കേജസോ ആയി ലഭ്യമാക്കാനുള്ള പദ്ധതിയാണ് ബിറ്റ്നാമി. ഡാനിയൽ ലോപസ് റിഡ്രിയോ എന്ന വ്യക്തി സ്പെയിനിലെ സെവിയ്യയിൽ സ്ഥാപിച്ച ബിറ്റ്റോക്ക് എന്ന കമ്പനിയാണ് ബിറ്റ്നാമിക്ക് പിന്തുണ നൽകുന്നത്. ലിനക്സ്, വിൻഡോസ്, മാക് എന്നിവക്കായുള്ള ബിറ്റ്നാമി സ്റ്റാക്കുകൾ ലഭ്യമാണ്.




</doc>
<doc id="213935" url="https://ml.wikipedia.org/wiki?curid=213935" title="എലിനോറ ഡൂസേ">
എലിനോറ ഡൂസേ

എലിനോറ ഡൂസേ (1858 ഒക്ടോബർ 3 – 1924 ഏപ്രിൽ 21) എന്ന ഇറ്റാലിയൻ നടി അഭിനേതാക്കളായ മാതാപിതാക്കളോടൊപ്പം കുട്ടിക്കാലത്തുതന്നെ ഇറ്റലിയിലുടനീളം സഞ്ചരിച്ചു. 1879-ൽ ഗിയോവന്നി ഇമ്മാനുവലിന്റെ നാടകക്കമ്പനിയിൽ ചേർന്നു.

ഡെസ്ഡമോണയുടേയും ഒഫീലിയയുടേയും റോളിൽ അഭിനയിച്ച എലിനോറ ജനശ്രദ്ധ ആകർഷിച്ചു. എമിലി സോളയുടെ "തെരേസെ റാക്വിനി"ൽ അഭിനയിച്ചതോടെയാണ് മുൻനിരയിലെത്തിച്ചേർന്നത്. 1884-ൽ വെർഗയുടെ "കവലീരിയ റസ്റ്റിക്കാനാ"യിലൂടെ മികച്ച അഭിനയം കാഴ്ചവച്ചു. ഇതേത്തുടർന്ന് തെക്കനമേരിക്കയിലും മറ്റും പര്യടനം നടത്തി. 1887-ൽ പ്രസിദ്ധനടനായ ഫ്ലാവിയോ ആന്റോയുമായി ചേർന്ന് ഒരു നാടക കമ്പനി രൂപീകരിക്കുകയും ഫ്രഞ്ച് നാടകകൃത്തുക്കളായ സാർദോ, ഡൂമാ മുതലായവരുടെ രചനകൾ രംഗത്ത് അവതരിപ്പിക്കുകയും ചെയ്തു.

സംഗീതരചയിതാവായ അറിഗോ ബോയ്തോയുമായി അടുത്തബന്ധം പുലർത്തിയിരുന്ന എലിനോറ അദ്ദേഹം പരിഭാഷപ്പെടുത്തിയ ഷെയ്ക്സ്പിയറുടെ ആന്റണി ആൻഡ് ക്ലിയോപാട്ര രംഗത്ത് അവതരിപ്പിച്ചു. 1888-ൽ മിലാനിലാണ് നാടകം ആദ്യമായി അരങ്ങേറിയത്. 1893-ൽ ലണ്ടനിലും അവതരിപ്പിക്കുകയുണ്ടായി. 1891-ൽ സെന്റ് പീറ്റേഴ്സ്ബർഗിൽ "ലാ സിനോറാ ഡെല്ലെ കമീലി" അവതരിപ്പിച്ചതോടെ എലിനോറയുടെ പ്രശസ്തി വർധിക്കുകയും അതിനെത്തുടർന്ന് യൂറോപ്പിലും അമേരിക്കയിലും നിരവധി പര്യടനങ്ങൾ നടത്തുകയും ചെയ്തു. പ്രസിദ്ധ ഇറ്റാലിയൻ കവിയും നാടകകൃത്തുമായ ഗബ്രിയേൽ ഡി അനൻസിയോയുടെ ഉറ്റസുഹൃത്തായി മാറിയ എലിനോറ നാടകരംഗത്ത് വിപ്ലവകരമായ ഒരു പരിവർത്തനത്തിനുവേണ്ടി പ്രയത്നിച്ചു. അനൻസിയോയുടെ "ലാ സിറ്റാമോർട്ടാ" 1898-ൽ പാരീസിൽ അവതരിപ്പിച്ചു. ഇദ്ദേഹത്തിന്റെ മറ്റു ചില നാടകങ്ങളിലും എലിനോറ അഭിനയിക്കുകയുണ്ടായി. തുടർന്ന് ഇബ്സന്റെ "ഡോൾസ് ഹൗസ്", "ഹെഡ്ഡാ ഗാബ്ലർ" മുതലായ നാടകങ്ങളും എലിനോറ രംഗത്തവതരിപ്പിച്ചു. എലിനോറയുടെ അഭിനയശൈലിയെ പ്രസിദ്ധ നാടകകൃത്തായ ബർണാഡ് ഷാ വളരെയധികം പുക്ഴത്തിയിട്ടുണ്ട്.



</doc>
<doc id="213942" url="https://ml.wikipedia.org/wiki?curid=213942" title="കരിമ്പാല">
കരിമ്പാല

പശ്ചിമഘട്ടതദ്ദേശവാസിയായ ഒരു ചെറിയ കുറ്റിച്ചെടിയാണ് കരിമ്പാല. . ഇന്ത്യയിലെ മിക്ക തെക്കൻ സംസ്ഥാനങ്ങളിലുമുണ്ട്. കേരളത്തിൽ സൈലന്റ് വാലിയിൽ കാണുന്നു.



</doc>
<doc id="213948" url="https://ml.wikipedia.org/wiki?curid=213948" title="യുണൈറ്റഡ് സ്റ്റേറ്റ്സ് വിർജിൻ ദ്വീപുകൾ">
യുണൈറ്റഡ് സ്റ്റേറ്റ്സ് വിർജിൻ ദ്വീപുകൾ

കരീബിയനിലെ ഒരു ദ്വീപസമൂഹമാണ് വിർജിൻ ഐലന്റ്സ് ഓഫ് ദി യുണൈറ്റഡ് സ്റ്റേറ്റ്സ് (സാധാരണഗതിയിൽ യുണൈറ്റഡ് സ്റ്റേറ്റ്സ് വിർജിൻ ദ്വീപുകൾ, യു.എസ്. വിർജിൻ ദ്വീപുകൾ, യു.എസ്.വി.ഐ എന്നീ പേരുകളിൽ അറിയപ്പെടുന്നു). ഇത് അമേരിക്കൻ ഐക്യനാടുകളുടെ ഒരു ഇൻസുലാർ ഭൂപ്രദേശമാണ് (insular area). 

സൈന്റ് ക്രോയി, സൈന്റ് ജോൺ, സൈന്റ് തോമസ് എന്നിവയാണ് പ്രധാന ദ്വീപുകൾ. 346.4 ചതുരശ്ര കിലോമീറ്ററാണ് പ്രദേശത്തിന്റെ ആകെ വിസ്തീർണ്ണം. 

അമേരിക്കൻ സെൻസസ് ബ്യൂറോയുടെ കണക്കനുസരിച്ച് 2010-ൽ ജനസംഖ്യ 106,405 ആയിരുന്നു. ഭൂരിഭാഗം നാട്ടുകാരും ആഫ്രിക്കൻ-കരീബിയൻ വംശജരാണ്. പ്രധാന വരുമാന മാർഗ്ഗം വിനോദസഞ്ചാരമേഖലയാണ്. ചെറുതല്ലാത്ത ഉത്പാദനമേഖലയും ഇവിടെയുണ്ട്.

പണ്ട് ഇത് ഡാനിഷ് വെസ്റ്റ് ഇൻഡീസിന്റെ ഭാഗമായിരുന്നു. ഡെന്മാർക്ക് ഈ ദ്വീപുകൾ അമേരിക്കൻ ഐക്യനാടുകൾക്ക് 1916-ൽ വിൽക്കുകയായിരുന്നു. സ്വയം ഭരണം നടത്താത്ത പ്രദേശമായാണ് ഐക്യരാഷ്ട്രസഭ ഈ ദ്വീപുകളെ കണക്കാക്കുന്നത്. നിലവിൽ അമേരിക്കൻ ഐക്യനാടുകളുടെ ഇൻകോർപ്പറേറ്റ് ചെയ്യപ്പെടാത്ത ഭൂവിഭാഗങ്ങളിലൊന്നാണിത്. 1954-ലെ പരിഷ്കരിച്ച ഓർഗാനിക് ആക്റ്റ് പ്രകാരം അമേരിക്കൻ വിർജിൻ ദ്വീപുകളെ സംഘടിതപ്രദേശമാക്കി വ്യവസ്ഥചെയ്തു. ഇതിനുശേഷം ഇവിടെ അഞ്ച് ഭരണഘടനാ കൺവെൻഷനുകൾ നടന്നിട്ടുണ്ട്. 2009-ൽ മുന്നോട്ടുവച്ച ഏക ഭരണഘടന അമേരിക്കൻ കോൺഗ്രസ്സ് 2010-ൽ നിരാകരിച്ചു. 2012 ഒക്ടോബറിൽ കൺവെൻഷൻ വീണ്ടും കൂടാൻ തീരുമാനിച്ചിട്ടുണ്ട്. 

സിബോണി വംശജരും, കരീബ് വംശജരും, അരവാക്കുകളുമാണ് കൊളംബസ് എത്തുന്നതിനു മുൻപ് വിർജിൻ ദ്വീപുകളിൽ വസിച്ചിരുന്നവർ. ക്രിസ്റ്റഫർ കൊളംബസ് തന്റെ രണ്ടാം യാത്രയിൽ ഈ ദ്വീപുകൾക്ക് പേരുനൽകിയത് വിശുദ്ധ അർസലയുടെയും പിന്മുറക്കാരായ കന്യാസ്ത്രീകളുടെയും ബഹുമാനാർത്ഥമാണ്. അടുത്ത ഇരുനൂറ് വർഷക്കാലം യു.എസ്. വിർജിൻ ദ്വീപുകൾ ഉൾപ്പെട്ട വിർജിൻ ദ്വീപുകൾ വിവിധ യൂറോപ്യൻ ശക്തികളുടെ കൈവശമായിരുന്നു. സ്പെയിൻ, ബ്രിട്ടൻ, നെതർലാന്റ്സ്, ഫ്രാൻസ്, ഡെന്മാർക്ക്-നോർവേ രാജ്യങ്ങൾ എന്നിവ ഈ ദ്വീപുകളുടെ ഉടമസ്ഥരായിരുന്നു. 

ഡാനിഷ് വെസ്റ്റ് ഇൻഡ്യ കമ്പനി യു.എസ്. വിർജിൻ ദ്വീപുകളിലെ സൈന്റ് തോമസ് എന്ന ദ്വീപിൽ 1672-ൽ താവളമുറപ്പിച്ചു. സൈന്റ്-ക്രോയി എന്ന ദ്വീപ് ഇവർ 1733-ൽ ഫ്രാൻസിൽ നിന്ന് വാങ്ങി. 1754-ൽ ഇത് ഡാനിഷ് കോളനിയായി മാറി. ഡാനിഷ് വെസ്റ്റ് ഇൻഡ്യൻ ദ്വീപുകൾ എന്നായിരുന്നു പേര് (). പതിനെട്ടും പത്തൊൻപതും നൂറ്റാണ്ടുകളിൽ അടിമകളെക്കൊണ്ട് നടത്തിയിരുന്ന കരിമ്പ് കൃഷിയായിരുന്നു ഈ ദ്വീപുകളിൽ മുഖ്യമായും നടന്നിരുന്നത്. 1848 ജൂലൈ 3-ന് ഗവർണർ പീറ്റർ ഫോൺ ഷോൾട്ടൺ അടിമത്തം നിർത്തലാക്കും വരെ ഇത് തുടർന്നു. 

അടിമത്തം നിർത്തലാക്കിയതിനെ തുടർന്നുള്ള ഡാനിഷ് ഭരണകാലത്ത് ദ്വീപുകളുടെ ഭരണം നടത്തിക്കൊണ്ടുപോവുക സാമ്പത്തികമായി ഒരു ബാദ്ധ്യതയായി മാറി. ദ്വീപുഭരണകൂടത്തിന് ഡാനിഷ് ബഡ്ജറ്റിൽ നിന്ന് വലിയ തുക ചെലവായിക്കൊണ്ടിരുന്നു. 1867-ൽ സൈന്റ് തോമസ്, സൈന്റ് ജോൺ എന്നീ ദ്വീപുകൾ അമേരിക്കൻ ഐക്യനാടുകൾക്ക് വിൽക്കാൻ ഒരുടമ്പടിയിലൂടെ തീരുമാനിച്ചുവെങ്കിലും വിൽപ്പന നടപ്പിലായില്ല. ദ്വീപുകളുടെ സാമ്പത്തികസ്ഥിതി മെച്ചപ്പെടുത്താൻ പല ശ്രമങ്ങളും നടന്നെങ്കിലും ഒന്നും ഫലവത്തായില്ല. ദ്വീപുകൾ വിൽക്കാനുള്ള മറ്റൊരു കരാർ 1902-ൽ രൂപപ്പെടുത്തിയെങ്കിലും ഇത് ഡാനിഷ് പാർലമെന്റിൽ പരാജയപ്പെട്ടു. 

ഒന്നാം ലോകമഹായുദ്ധം പരിഷ്കാരങ്ങൾക്ക് വിരാമമിടാൻ കാരണമായി. ദ്വീപുകൾ വീണ്ടും ഒറ്റപ്പെട്ട സ്ഥിതിയിലായി. ഒന്നാം ലോകമഹായുദ്ധത്തിലെ അന്തർവാഹിനികൾ ഉപയോഗിച്ചുള്ള പോരാട്ടത്തിൽ ജർമനി ഈ ദ്വീപുകളെ ഒരു താവളമായി ഉപയോഗിക്കും എന്ന ഭീതി കാരണം അമേരിക്ക വീണ്ടും ഡെന്മാർക്കിനെ വിൽപ്പനയ്ക്കായി സമീപിച്ചു. കുറച്ചു മാസത്തെ വിലപേശലിനു ശേഷം രണ്ടരക്കോടി അമേരിക്കൻ സ്വർണ്ണനാണയങ്ങൾക്ക് വിൽപ്പന ഉറപ്പിച്ചു. ഇത് 2012-ലെ സ്വർണ്ണത്തിന്റെ വില (ഔൺസിന് 1770 ഡോളർ) അനുസരിച്ച് 220 കോടി ഡോളർ വരും. ദ്വീപുകൾ തുടർന്ന് കൈവശം വയ്ക്കുന്നതിന്റെ ചെലവുകൂടി കണക്കാക്കിയപ്പോൾ ഡാനിഷ് പാർലമെന്റിൽ വില്പനയ്ക്കനുകൂലമായ ഒരു സമവായം രൂപപ്പെട്ടു. 

1916-ആഗസ്റ്റിൽ ട്രീറ്റി ഓഫ് ദി ഡാനിഷ് വെസ്റ്റ് ഇൻഡീസ് ഒപ്പുവയ്ക്കപ്പെട്ടു. ഇത് അംഗീകരിക്കാൻ ഒരു റഫറണ്ടം ഡെന്മാർക്കിൽ 1916-ൽ നടക്കുകയുണ്ടായി. 1917 ജനുവരി 17-ന് കരാർ ഉറപ്പിക്കപ്പെട്ടു. 1917 മാർച്ച് 31-ന് അമേരിക്കൻ ഐക്യനാടുകൾ ദ്വീപുകളുടെ ഭരണം ഏറ്റെടുത്തു. ദ്വീപുകളുടെ പേര് ഇതോടെ വിർജിൻ ഐലന്റ്സ് ഓഫ് ദി യുനൈറ്റഡ് സ്റ്റേറ്റ്സ് എന്ന് മാറ്റപ്പെട്ടു. 1927-ൽ ദ്വീപുവാസികൾക്ക് അമേരിക്കൻ പൗരത്വം നൽകപ്പെട്ടു.

സൈന്റ് തോമസ് ദ്വീപിന് തെക്കുള്ള വാട്ടർ ദ്വീപ് എന്ന കൊച്ചുദ്വീപ് ആദ്യം അമേരിക്കൻ ഫെഡറൽ ഭരണകൂടം നേരിട്ടു ഭരിക്കുകയായിരുന്നു. 1996-ൽ രണ്ടു ലക്ഷം ചതുരശ്ര മീറ്റർ സ്ഥലം പ്രാദേശിക ഭരണകൂടത്തിന് കൈമാറ്റം ചെയ്യപ്പെട്ടു. ബാക്കിയുള്ള ഇരുനൂറ് ഏക്കർ അമേരിക്കൻ ഇന്റീരിയർ ഡിപ്പാർട്ട്മെന്റിൽ നിന്നും 2005 മേയ് മാസം 10 ഡോളറിന് വാങ്ങുകയാണുണ്ടായത്. ഈ കൈമാറ്റത്തോടെ ഔദ്യോഗികമായി ഈ ദ്വീപും പ്രാദേശിക ഭരണത്തിൻ കീഴിലായി. 

1989-ൽ ഹ്യൂഗോ എന്ന് പേരിട്ടുവിളിക്കുന്ന കൊടുങ്കാറ്റ് ദ്വീപിൽ വലിയ തോതിൽ നാശനഷ്ടങ്ങളുണ്ടാക്കി. 1995-ൽ ഈ പ്രദേശത്ത് മെറിലിൻ എന്ന കൊടുങ്കാറ്റും നാശം വിതച്ചു. എട്ടു പേരുടെ ജീവനും 200 കോടി ഡോളറിൽ കൂടുതൽ നഷ്ടവും ഇതുമൂലമുണ്ടായത്രേ. 1996-ൽ ബെർത്ത, 1998-ൽ ജോർജ്ജസ്, 1999-ൽ ലെന്നി, 2008-ൽ ഒമാർ എന്നീ കൊടുങ്കാറ്റുകളും ദ്വീപിൽ വീശിയെങ്കിലും വലിയ നാശനഷ്ടങ്ങളുണ്ടായില്ല. 

കരീബിയൻ കടലിലും അറ്റ്ലാന്റിക് മഹാസമുദ്രത്തിലുമായാണ് ദ്വീപുകളുടെ സ്ഥാനം. പോർട്ടോ റിക്കോയ്ക്ക് 64 കിലോമീറ്റർ കിഴക്കും ബ്രിട്ടീഷ് വിർജിൻ ദ്വീപുകൾക്ക് തൊട്ടുപടിഞ്ഞാറുമാണീ ദ്വീപുകൾ. സൈന്റ് തോമസ് ("റോക്ക് സിറ്റി"), സൈന്റ് ജോൺ ("ലവ് സിറ്റി"), സൈന്റ് ക്രോയി ("ട്വിൻ സിറ്റി"), വാട്ടർ ഐലന്റ് എന്നീ നാലു പ്രധാനദ്വീപുകളും ഡസൻ കണക്കിന് കുഞ്ഞുദ്വീപുകളും ഇവിടെയുണ്ട്. 

വെള്ളമണൽ നിറഞ്ഞ കടൽത്തീരങ്ങൾക്ക് പ്രസിദ്ധമാണ് ഈ ദ്വീപുകൾ. മിക്ക ദ്വീപുകളും (സൈന്റ് തോമസ് ഉൾപ്പെടെ) അഗ്നിപർവ്വതത്തിൽ നിന്നുണ്ടായവയാണ്. ദ്വീപുകളിലെ ഏറ്റവും ഉയർന്ന സ്ഥലം സൈന്റ് തോമസ് ദ്വീപിലെ ക്രൗൺ കുന്നാണ് (ഉയരം 474 മീറ്റർ). 

ഏറ്റവും വലിയ ദ്വീപായ സൈന്റ് ക്രോയിക്ക് പരന്ന ഭൂപ്രകൃതിയാണുള്ളത്. സൈന്റ് ജോൺ ദ്വീപിന്റെ പകുതിയും ഹാസ്സൽ ദ്വീപിന്റെ ഏതാണ്ട് മുഴുവൻ ഭാഗവും വലിയ ഭാഗം പവഴപ്പുറ്റുകളും നാഷണൽ പാർക്ക് സർവീസിന്റെ കൈവശമാണ്. 

വടക്കേ അമേരിക്കൻ പ്ലേറ്റിന്റെയും കരീബിയൻ പ്ലേറ്റിന്റെയും അതിർത്തിയിലാണ് യു.എസ്. വിർജിൻ ദ്വീപുകൾ സ്ഥിതി ചെയ്യുന്നത്. ഭൂമികുലുക്കങ്ങളും കൊടുങ്കാറ്റുകളുമാണ് ഈ പ്രദേശത്തെ സ്ഥിരമായി ബാധിക്കുന്ന പ്രകൃതി ദുരന്തങ്ങൾ. 

ഭൂമദ്ധ്യരേഖാപ്രദേശത്തെ ഈർപ്പമുള്ളതും വരണ്ടതുമായ കാലാവസ്ഥകൾ ഇവിടെ കാണാറുണ്ട്. വാണിജ്യവാതങ്ങൾ വീശുന്നതുകാരണം കാലാവസ്ഥ മിതമായതാണ്.

യു.എസ്. വിർജിൻ ദ്വീപുകൾ അമേരിക്കൻ ഐക്യനാടുകളിലെ ഇൻകോർപ്പറേറ്റ് ചെയ്യാത്ത ഭൂവിഭാഗമാണ്. അമേരിക്കൻ പൗരത്വമുണ്ടെങ്കിലും ഇവിടുത്തുകാർക്ക് അമേരിക്കൻ പ്രസിഡന്റ് തിരഞ്ഞെടുപ്പിൽ വോട്ടവകാശമില്ല. എങ്കിലും പ്രൈമറി തിരഞ്ഞെടുപ്പുകളിൽ വോട്ടുചെയ്യാനും അതുവഴി റിപ്പബ്ലിക്കൻ പാർട്ടിയുടെയും ഡെമോക്രാറ്റിക് പാർട്ടിയുടെയും പ്രസിഡന്റ് സ്ഥാനാർത്ഥികളെ തിരഞ്ഞെടുക്കുന്നതിൽ പങ്കാളികളാവാനും ഇവർക്ക് സാധിക്കും. 

ഡെമോക്രാറ്റിക് കക്ഷിയും, ഇൻഡിപ്പൻഡന്റെ സിറ്റിസൺസ് മൂവ്മെന്റ് എന്ന കക്ഷിയും റിപ്പബ്ലിക്കൻ കക്ഷിയുമാണ് ഇവിടുത്തെ പ്രധാന രാഷ്ട്രീയപ്പാർട്ടികൾ. സ്വതന്ത്രസ്ഥാനാർത്ഥികളും തെരഞ്ഞെടുപ്പിൽ മത്സരിക്കാറുണ്ട്. 

അമേരിക്കൻ കോൺഗ്രസ്സിലേയ്ക്ക് ഒരു പ്രതിനിധിയെ ഇവിടെനിന്ന് അയയ്ക്കുന്നുണ്ടെങ്കിലും സഭയിൽ അയാൾക്ക് വോട്ടവകാശമുണ്ടാകാറില്ല. എങ്കിലും കമ്മിറ്റികളിൽ വോട്ടുചെയ്യാനുള്ള അവകാശമുണ്ട്. ഡെമോക്രാറ്റിക് കക്ഷിക്കാരിയായ ഡോണ്ണ ക്രിസ്റ്റൻസൺ ആണ് നിലവിൽ പ്രതിനിധി. 

പ്രാദേശികമായി രണ്ടുവർഷ കാലാവധിയിൽ പതിനഞ്ച് സെനറ്റർമാരെ (സൈന്റ് ക്രോയിയിൽ നിന്ന് ഏഴുപേർ, സൈന്റ് തോമസും സൈന്റ് ജോണും ചേർന്ന ജില്ലയിൽ നിന്ന് ഏഴുപേർ, സൈന്റ് ജോണിൽ താമസക്കാരനായ ഒരാൾ എന്നിങ്ങനെ) തിരഞ്ഞെടുക്കുന്നു. 

1970 മുതൽ നാലുവർഷ കാലാവധിയിൽ ഗവർണർമാരെ തിരഞ്ഞെടുക്കുന്നുണ്ട്. ഇതിനു മുൻപ് ഗവർണർമാരെ നോമിനേറ്റ് ചെയ്യുകയായിരുന്നു പതിവ്. 

ഇവിടെ ഒരു ഡിസ്ട്രിക്റ്റ് കോടതിയും; സുപ്പീരിയർ കോടതിയും സുപ്രീം കോടതിയുമുണ്ട്.

മൂന്ന് ഡിസ്ട്രിക്റ്റുകളും (ജില്ല) 20 സബ് ഡിസ്ട്രിക്റ്റുകളുമായാണ് (ഉപജില്ല) യു.എസ്. വിർജിൻ ദ്വീപുകളെ ഭരണസൗകര്യത്തിനായി വിഭജിച്ചിരിക്കുന്നത്. 

മൂന്നു പ്രധാന ദ്വീപുകളോടനുബന്ധിച്ചാണ് മൂന്നു ജില്ലകൾ രൂപീകരിച്ചിരിക്കുന്നത്. 

സൈന്റ് ക്രോയി ജില്ല:
സൈന്റ് തോമസ് ജില്ല:
സൈന്റ് ജോൺ ജില്ല:

ഡെന്മാർക്കിന്റെ കൈവശമായിരുന്നപ്പോൾ ദ്വീപുകളെ "ക്വാർട്ടേഴ്സാ"യി തിരിച്ചിരുന്നു. സെന്റ് ജോൺ ദ്വീപിൽ അഞ്ച് ക്വാർട്ടറുകളും സൈന്റ് ക്രോയി ദ്വീപിൽ ഒൻപത് ക്വാർട്ടറുകളുമായിരുന്നു ഉണ്ടായിരുന്നത്. ഈ ക്വാർട്ടറുകളെ ഡസൻ കണക്കിന് എസ്റ്റേറ്റുകളായി വീണ്ടും തരം തിരിച്ചിരുന്നു. ഈ എസ്റ്റേറ്റ് പേരുകൾ ഇപ്പോഴും മേ‌ൽവിലാസം എഴുതാനായി ഉപയോഗിക്കാറുണ്ട്. 

ഐക്യരാഷ്ട്രസഭ തയ്യാറാക്കിയിട്ടുള്ള സ്വയംഭരണമില്ലാത്ത പ്രദേശങ്ങളുടെ പട്ടികയിൽ യു.എസ്. വിർജിൻ ദ്വീപുകളും പെടും 1993-ൽ പ്രദേശത്തിന്റെ സ്ഥിതി എന്താകണമെന്ന് നിർണ്ണയിക്കാൻ ഒരു റെഫറണ്ടം നടത്തിയെങ്കിലും 31.4% വോട്ടർമാരേ സമതിദാനം രേഖപ്പെടുത്തിയുള്ളൂ. നിലവിലുള്ള അവസ്ഥ തുടരാനാണ് ഭൂരിപക്ഷം പേരും വോട്ടുചെയ്തതെങ്കിലും തീരുമാനം അസാധുവായി പ്രഖ്യാപിക്കപ്പെട്ടു. അതിനുശേഷം റെഫറണ്ടങ്ങൾ നടന്നിട്ടില്ല. 

2004-ൽ യു.എസ്. വിർജിൻ ദ്വീപുകളുടെ അഞ്ചാമത് ഭരണഘടനാ കൺവെൻഷൻ നടന്നു. ഇതിന്റെ ഫലമായുണ്ടായ കരട് 2009-ൽ ഗവർണർ ജോൺ ഡെ ജോങ്ക് തള്ളിക്കളഞ്ഞു. ഈ ഭരണഘടന ഫെഡറൽ നിയമത്തിനെതിരാണെന്നും ഫെഡറൽ പരമാധികാരത്തിനു കീഴ്പ്പെടുന്നില്ലെന്നും പൊതു അവകാശങ്ങൾ അംഗീകരിക്കുന്നില്ലെന്നുമുള്ള കാരണങ്ങളായിരുന്നു ത‌ള്ളാനുള്ള കാരണങ്ങൾ. പക്ഷേ ഭരണഘടനാ കൺവെൻഷൻ അംഗങ്ങൾ കോടതിയെ സമീപിക്കുകയും പ്രസിഡന്റ് ഒബാമയ്ക്ക് ഈ കരട് അയച്ചുകൊടുക്കാനുള്ള വിധി സമ്പാദിക്കുകയും ചെയ്തു. ഒബാമ ഇത് കോൺഗ്രസ്സിന്റെ പരിഗനനയ്ക്കയച്ചു. 2010 മേയ് മാസത്തിൽ നീതിന്യായ വകുപ്പിന്റെ എതിർപ്പുകളും ഗവർണർ ഉന്നയിച്ച വാദങ്ങളും മറ്റും ചൂണ്ടിക്കാണിച്ച് അമേരിക്കൻ കോൺഗ്രസ്സ് ഈ കരട് തള്ളിക്കളഞ്ഞു. അഞ്ചാം ഭരണഘടനാ കൺവെൻഷനോട് വീണ്ടും ചേരാനും ഈ വിഷയങ്ങൾ പരിഗണിക്കാനും കോൺഗ്രസ്സ് നിർദ്ദേശിച്ചു. ഈ നിർദ്ദേശം ഒബാമയുടെ ഒപ്പോടുകൂടി 2010 ജൂൺ 30-ന് നിയമമായി. 

അമേരിക്കൻ തിരഞ്ഞെടുപ്പിൽ വോട്ടുചെയ്യാനും കോൺഗ്രസ്സിൽ പ്രാതിനിധ്യം ലഭിക്കാനും വേണ്ടി കൊടുത്ത ഒരു കോടതിക്കേസ് ഇപ്പോൾ വിർജിൻ ദ്വീപുകളിലെ ഡിസ്ട്രിക്റ്റ് കോർട്ടിൽ നിലനിൽക്കുന്നുണ്ട്. യു.എസ്. വിർജിൻ ദ്വീപുവാസികളോടുള്ള വർണ്ണവിവേചനമാണ് അവർക്ക് ഇത്തരം ജനാധിപത്യാവകാശങ്ങൾ നൽകാതിരിക്കാൻ കാരണമെന്നാണ് കേസിലെ വാദം. 1917-ലെ വെള്ളക്കാർക്ക് ഭൂരിപക്ഷമുള്ള കോൺഗ്രസ്സാണ് കറുത്തവർഗ്ഗക്കാർക്ക് ഭൂരിപക്ഷമുള്ള സ്ഥലത്തിന് പ്രാതിനിദ്ധ്യം നിഷേധിക്കാനുള്ള തീരുമാനമെടുത്തതെന്നാണ് ആരോപണം.

ടൂറിസമാണ് പ്രധാന വരുമാനമാർഗ്ഗം. 20 ലക്ഷം വിനോദസഞ്ചാരികൾ ദ്വീപിൽ എല്ലാ വർഷവും എത്താറുണ്ട്. 

ഓയിൽ റിഫൈനറികളും, തുണിമില്ലുകളും, ഇലക്ട്രോണിക് ഉപകരണങ്ങളും, റം എന്ന മദ്യവും, മരുന്നുകളും, വാച്ചു നിർമ്മാണവും മറ്റുമാണ് മറ്റു വ്യവസായങ്ങൾ. കൃഷി കുറവാണ്. ഭക്ഷണസാമഗ്രികൾ ഭൂരിഭാഗവും ഇറക്കുമതി ചെയ്യുകയാണ് ചെയ്യുന്നത്. അന്താരാഷ്ട്ര ധനകാര്യ ഇടപാടുകളുടെ ബിസിനസ് ചെറുതാണെങ്കിലും വളർന്നുകൊണ്ടിരിക്കുന്ന ബിസിനസ്സാണ്. ഇറക്കുമതി ചെയ്ത എണ്ണയിൽ നിന്നാണ് ഊർജ്ജോത്പാദനം നടത്തുന്നത്. ജലം ശുദ്ധീകരിക്കുന്നത് ഇറക്കുമതി ചെയ്ത ഊർജ്ജമുപയോഗിച്ചാണ്. .

ഹോവെൻസ പ്ലാന്റ് ലോകത്തിലെ ഏറ്റവും വലിയ പെട്രോളിയം റിഫൈനറികളിലൊന്നായിരുന്നു. ഇപ്പോൾ ഇത് ഏറെക്കുറെ അടച്ചുപൂട്ടിയിരിക്കുകയാണ്. ഇതുകാരണം പ്രദേശം ഒരു സാമ്പത്തികപ്രതിസന്ധി നേരിട്ടുകൊണ്ടിരിക്കുകയാണ്.

സാങ്കേതികവിദ്യ ആശ്രയിച്ചുള്ള വ്യവസായങ്ങളെ ആകർഷിക്കാൻ ഭരണകൂടം ശ്രമിക്കുന്നുണ്ട്. 

യു.എസ്. വിർജിൻ ദ്വീപുകൾ ഒരു സ്വതന്ത്ര കസ്റ്റംസ് മേഖലയാണ്. അമേരിക്കയിൽ നിന്ന് ഇങ്ങോട്ടുവരുന്നവർക്ക് കസ്റ്റംസ് പരിശോധന നേരിടേണ്ടിവരില്ലെങ്കിലും ഇവിടെനിന്ന് അമേരിക്കയിലേയ്ക്ക് പ്രവേശിക്കണമെങ്കിൽ പരിശോധന നേരിടേണ്ടിവരും. 

യു.എസ്. വിർജിൻ ദ്വീപുകൾ ഒരു സ്വതന്ത്ര കസ്റ്റംസ് മേഖലയായതുകാരണം നാട്ടുകാർക്ക് അമേരിക്കൻ ഫെഡറൽ ഭരണകൂടത്തിന്റെ വരുമാനനികുതി നൽകേണ്ടതില്ല. 

2010-ലെ സെൻസസ് അനുസരിച്ച് ഇവിടെ 106,405 ആൾക്കാർ താമസിക്കുന്നുണ്ട്. 40,648 വീടുകളും 26,636 കുടുംബങ്ങളുമാണിവിടെ ഉള്ളത്. വിവിധ ജനവിഭാഗങ്ങളുടെ വിതരണം 2010-ലെ കണക്കനുസരിച്ച് ഇപ്രകാരമായിരുന്നു:

ജനസംഖ്യയിലെ 22.3% ഹിസ്പാനിക് വിഭാഗത്തിൽ പെടുന്നു. ഇതിൽ 57% മിശ്രിതവംശജരാണ്. 27% കറുത്തവർഗ്ഗക്കാരും 16% വെള്ളക്കാരുമാണ്. ഹിസ്പാനിക് വംശജർ മുഖ്യമായും പോർട്ടോ റിക്കോയിൽ നിന്ന് വന്നവരാണ്. ബാക്കിയുള്ളതിന്റെ മുഖ്യപങ്കും ഡൊമനിക്കക്കാരാണ്. മിക്ക നാട്ടുകാരും സമീപ ദ്വീപുകളിൽ വേരുകളുള്ളവരാണ്. 

31.6% ആൾക്കാരും 18 വയസ്സിൽ താഴെ പ്രായമുള്ളവരാണ്. 8.4% പേരേ 65 വയസ്സിനു മുകളിൽ പ്രായമുള്ളവരുള്ളൂ. 100 സ്ത്രീകൾക്ക് 91.4 പുരുഷന്മാരാണ് നിലവിലുള്ള അനുപാതം. 

24,704 ഡോളറാണ് ഒരു കുടുംബത്തിന്റെ ശരാശരി വരുമാനം. പ്രതിശീർഷവരുമാനം 13,139 ഡോളറാണ്. 28.7% കുടുംബങ്ങളും 32.5% ആൾക്കാരും ദാരിദ്ര്യരേഖയ്ക്ക് താഴെയാണ്. 

ആഫ്രിക്കയിൽ നിന്ന് യൂറോപ്യന്മാർ കരിമ്പുതോട്ടങ്ങളിൽ ജോലി ചെയ്യാനായി കൊണ്ടുവന്ന അടിമകളുടെ പിൻതലമുറക്കാരാണ് മിക്ക വിർജിൻ ദ്വീപുവാസികളും. മറ്റ് ദ്വീപുകളിൽ നിന്ന് കുടിയേറിയവരും ഇക്കൂട്ടത്തിൽ പെടും.

ഔദ്യോഗികഭാഷ ഇംഗ്ലീഷാണെങ്കിലും ഇംഗ്ലീഷിനെ അടിസ്ഥാനമാക്കിയിട്ടുള്ള ഒരു തരം ക്രിയോൾ ഭാഷ അനൗപചാരിക ആശയവിനിമയത്തിന് ഉപയോഗിക്കുന്നുണ്ട്. വിർജിൻ ഐലന്റ് ക്രിയോൾ എന്നാണ് ഇതിന്റെ പേര്. സൈന്റ് ക്രോയി ദ്വീപിൽ സംസാരിക്കുന്ന ക്രിയോൾ ഭാഷയ്ക്ക് (ക്രൂസിയൻ) സൈന്റ് തോമസ്, സൈന്റ് ജോൺ എന്നീ ദ്വീപുകളിലെ ക്രിയോളുമായി ചെറിയ വ്യത്യാസമുണ്ട്. സ്പാനിഷ്, ഫ്രഞ്ച് അടിസ്ഥാനമായുള്ള ക്രിയോൾ എന്നിങ്ങനെ പല ഭാഷകളും ഈ ദ്വീപുകളിൽ സംസാരിക്കുന്നുണ്ട്. 2000-ലെ സെൻസസ് അനുസരിച്ച് അഞ്ചുവയസ്സിനു മേൽ പ്രായമുള്ളവരിൽ 25.3% പേർ വീട്ടിൽ ഇംഗ്ലീഷല്ലാത്ത ഭാഷ സംസാരിക്കുന്നവരാണ്. 

ക്രിസ്തുമതമാണ് പ്രധാന മതം. പ്രൊട്ടസ്റ്റന്റ് വിഭാഗക്കാരാണ് കൂടുതൽ പേരും. റോമൻ കത്തോലിക്കാ വിഭാഗവും ധാരാളമായുണ്ട്.

വിർജിൻ ദ്വീപുക‌ളുടെ സംസ്കാരം വിവിധ കാലഘട്ടങ്ങളിൽ ഈ ദ്വീപുകളിൽ (ഇപ്പോൾ അമേരിക്കയുടെയും ബ്രിട്ടന്റെയും കൈവശമുള്ളവ ഇക്കൂട്ടത്തിൽ പെടും) താമസിച്ചിരുന്ന ആൾക്കാരുടെ സംസ്കാരങ്ങളുടെ മിശ്രണത്താൽ ഉണ്ടായതാണ്. രാഷ്ട്രീയമായി ഈ പ്രദേശങ്ങൾ വിഭജിക്കപ്പെട്ടിട്ടുണ്ടെങ്കിലും ഇവ സാംസ്കാരികമായി അടുത്ത ബന്ധം പുലർത്തുന്നുണ്ട്. 

പശ്ചിമാഫ്രിക്ക, യൂറോപ്പ്, അമേരിക്ക എന്നിവിടങ്ങളിൽ നിന്നുള്ള സ്വാധീനം ഇവിടുത്തെ സംസ്കാരത്തിനുണ്ട്. ഡെന്മാർക്ക് പല വർഷങ്ങൾ ഈ ദ്വീപുകൾ നിയന്ത്രിച്ചുവെങ്കിലും ഇംഗ്ലീഷ് ഭാഷയ്ക്കും സംസ്കാരത്തിനുമാണ് ഇവിടെ കൂടുതൽ സ്വാധീനവും സ്വീകാര്യതയുമുള്ളത്. ഫ്രഞ്ച്, ഡാനിഷ് സ്വാധീനവും ഇന്ത്യയിൽ നിന്നും അറബ് രാജ്യങ്ങളിൽ നിന്നും വന്നവരുടെ സ്വാധീനവും ഇവിടെ കാണാൻ സാധിക്കും. 

ഇന്നത്തെ വിർജിൻ ദ്വീപ് സംസ്കാരത്തിൽ ഏറ്റവും വലിയ സ്വാധീനം ചെലുത്തിയിട്ടുള്ളത് പതിനേഴാം നൂറ്റാണ്ടുമുതൽ പത്തൊൻപതാം നൂറ്റാണ്ടുവരെ ഇവിടെ കൊണ്ടുവരപ്പെട്ട ആഫ്രിക്കൻ അടിമകളിൽ നിന്നാണ്. നൈജീരിയ, സെനഗൽ, കോംഗോ, ഗാംബിയ, ഘാന എന്നീ പ്രദേശങ്ങളിൽ നിന്നാണ് പ്രധാനമായും ഇവിടെ അടിമകളെ കൊണ്ടുവന്നിരുന്നത്. 

ഭക്ഷണം (ലഘുഭക്ഷണങ്ങൾ ഉൾപ്പെടെ), പാനീയങ്ങൾ, സംഗീതം, ഭാഷ, കായികവിനോദങ്ങൾ, നൃത്തം എന്നിവയിലൊക്കെ വിവിധ പ്രദേശങ്ങളിൽ നിന്നുള്ള സംസ്കാരങ്ങളുടെ മേളനം ദൃശ്യമാണ്.

സൈന്റ് ക്രോയി ദ്വീപിൽ ഹെൻട്രി ഇ. റോൾസൺ ഇന്റർനാഷണൽ വിമാനത്താവളവും; സൈന്റ് ജോൺ, സൈന്റ് തോമസ് എന്നീ ദ്വീപുകൾക്കായി സിറിൽ ഇ. കിംഗ് ഇന്റർനാഷണൽ വിമാനത്താവളവുമുണ്ട്. 

അമേരിക്കൻ അധീന പ്രദേശങ്ങളിൽ ഇടതുവശത്ത് വണ്ടിയോടിക്കുന്ന ഒരേയൊരു പ്രദേശം യു.എസ്. വിർജിൻ ദ്വീപുകളാണ്. 1917-ൽ ദ്വീപ് കൈമാറ്റം ചെയ്തപ്പോൾ നിലവിലുണ്ടായിരുന്ന സമ്പ്രദായം തുടരാൻ തീരുമാനിക്കുകയായിരുന്നു. ഇപ്പോൾ മിക്ക കാറുകളും അമേരിക്കയിൽ നിന്ന് ഇറക്കുമതി ചെയ്യുന്ന (ഇടതുവശം സ്റ്റിയറിംഗ് വീലുള്ള) കാറുകളായതിനാൽ സുരക്ഷയെ സംബന്ധിച്ചുള്ള പ്രശ്നങ്ങൾ നിലനിൽക്കുന്നുണ്ട്. 

അമേരിക്കൻ പോസ്റ്റൽ സർവീസാന് ഇവിടുത്തെ തപാൽ കൈകാര്യം ചെയ്യുന്നത്. 
പിൻ കോഡുകൾ 008xx എന്ന് തുടങ്ങുന്നവയാണ്. 
2010 ജനുവരിയിലെ വിവരമനുസരിച്ച് പ്രധാന കോഡുകൾ ഇവയാണ്: 00801-00805 (സൈന്റ് തോമസ്),
00820-00824 (ക്രിസ്റ്റ്യൻസ്റ്റെഡ്),
00830-00831 (സൈന്റ് ജോൺ),
00840-00841 (ഫ്രെഡറിക്സ്റ്റെഡ്),
00850-00851 (കിംഗ്സ് ഹുൽ) എന്നിങ്ങനെയാണ് നമ്പരുകൾ.
ടെലിഫോൺ നമ്പരുകൾ വടക്കേ അമേരിക്കയിലെ സമ്പ്രദായമനുസരിച്ചുള്ളവയാണ്. 

ദ്വീപുകളിൽ ധാരാളം എ.എം., എഫ്.എം. സ്റ്റേഷനുകളും ടെലിവിഷൻ സ്റ്റേഷനുകളുമുണ്ട്. 

പ്രധാന മാദ്ധ്യമങ്ങൾ താഴെപ്പറയുന്നവയാണ്:

വിർജിൻ ദ്വീപുകളിലെ വിദ്യാഭ്യാസവകുപ്പ് പ്രദേശത്തിന്റെ വിദ്യാഭ്യാസത്തിന് മേൽനോട്ടം വഹിക്കുന്നു. ഇവിടെ രണ്ട് വിദ്യാഭ്യാസ ജില്ലകളുണ്ട്. സൈന്റ് തോമസ്, സൈന്റ് ജോൺ എന്നീ ദ്വീപുകൾക്കായി ഒരു ജില്ലയും സൈൻറ്റ് ക്രോയിക്കായി മറ്റൊരു ജില്ലയും. 

യൂണിവേഴ്സിറ്റി ഓഫ് ദി വിർജിൻ ഐലന്റ് അസ്സോസിയേറ്റ്, ബാച്ചിലേഴ്സ്, മാസ്റ്റേഴ്സ് എന്നീ ബിരുദങ്ങളും ബിരുദാനന്തരബിരുദങ്ങളും നൽകുന്നുണ്ട്. സൈന്റ് തോമസിലും സൈന്റ് ക്രോയിയിലും കലാലയങ്ങളുണ്ട്.




</doc>
<doc id="213951" url="https://ml.wikipedia.org/wiki?curid=213951" title="ചൊച്ചക്ക">
ചൊച്ചക്ക

കുക്കുർബിറ്റേസീ കുടുംബത്തിൽപ്പെട്ട ഒരു വള്ളിച്ചെടിയുടേയും അതിന്റെ ആഹാരയോഗ്യമായ ഫലത്തിന്റേയും പേരാണ് ചൊച്ചക്ക അഥവാ ചൗചൗ (ശാസ്ത്രനാമം: "Sechium edule"). കേരളത്തിലെ ഹൈറേഞ്ച് പ്രദേശമായ ഇടുക്കി ജില്ലയിലെ മൂന്നാർ, കാന്തല്ലൂർ മേഖലകളിൽ ഈ ചെടി വളരുന്നുണ്ട്. കട്ടപ്പന, വയനാട് തുടങ്ങിയയിടങ്ങളിൽ വാണിജ്യാടിസ്ഥാനത്തിൽ കൃഷി ചെയ്യപ്പെടുന്നുണ്ട്. കേരളത്തിൽ ചച്ചിയ്ക്ക, ചച്ചയ്ക്ക, മൂടുമുളച്ചി തുടങ്ങിയ പേരുകളും കർണ്ണാടകയിൽ സീമെ ബദനകായി എന്ന പേരും ഉപയോഗിക്കപ്പെടാറുണ്ട്.

ദക്ഷിണ മെക്സിക്കോയിൽ ഉത്ഭവിച്ച ഈ സസ്യം ആസ്ടെക് ജനതയ്ക്ക് നിത്യാഹാരത്തിന്റെ ഭാഗമായിരുന്നു. പിന്നീടു ബ്രസീലിലെത്തിയ ഇത് ഒരുകാലത്ത് ആ നാട്ടിൽ വാണിജ്യമൂല്യമൊന്നുമില്ലാതെ വ്യാപകമായി വളർന്നിരുന്നു. ബ്രസീലിയൻ പോർത്തുഗീസ് ഭാഷയിൽ ഇതിനു 'ചുച്ചു' എന്ന പേരാണ്. ആദ്യത്തെ യൂറോപ്യൻ പര്യവേഷകന്മാർ അവർ കണ്ടെത്തിയ 'നവലോക'ത്ത് നിന്ന് യൂറോപ്പിലെത്തിച്ച ഒട്ടേറെ സസ്യമാതൃകകളിൽ ഒന്നായിരുന്നു ചൗ-ചൗ. ബ്രസീലിലെ പോർത്തുഗീസ് കോളനിവൽക്കരണത്തെ തുടർന്ന് തെക്കേ അമേരിക്കയിലെ മറ്റു നാടുകളിലും ലോകം മുഴുവനും ഇതു പ്രചരിച്ചു. ഇപ്പോൾ, ബ്രസീൽ, കോസ്റ്റ റീക്ക, മെക്സിക്കോയിലെ വെരാക്രൂസ് പ്രവിശ്യ എന്നിവിടങ്ങളിൽ ഇതു കൃഷി ചെയ്യപ്പെടുന്നു. കോസ്റ്റ റിക്കയിലെ ഉല്പാദനം യൂറോപ്യൻ നാടുകളിലേക്കും മെക്സിക്കോയിലേത് അമേരിക്കൻ ഐക്യനാടുകളിലേക്കും കയറ്റുമതി ചെയ്യപ്പെടുന്നു. ഇവിടങ്ങളിൽ ക്രിസ്റ്റോഫീനേ, ക്രിസ്റ്റോഫൈൻ, മിർലിറ്റൻ തുടങ്ങിയ പേരുകളിലും അറിയപ്പെടുന്നു. എന്നാലും മദ്ധ്യമെക്സിക്കോയിലെ തദ്ദേശീയജനതയുടെ നവ്വാട്ടിൽ ഭാഷയിലെ 'ചയോട്ട്‌ളി' എന്ന വാക്കിന്റെ സ്പാനിഷ് രൂപമായ ചയോട്ടെ എന്ന പേരാണ് പ്രധാനമായും ഉപയോഗിക്കപ്പെടുന്നത്.

ഒരിക്കൽ വളർത്തിപ്പടർത്തിയാൽ ദീർഘനാൾ നിലനിൽക്കുന്ന ഒരു വള്ളിച്ചെടിയാണ് ചൗ-ചൗ.പത്ത് മീറ്റർ വരെ ഉയർന്ന് വളരും. വള്ളിച്ചുരുളുകൾ എറിഞ്ഞ് താങ്ങുകളിൽ പിടിച്ചു കയറുന്ന ഈ ചെടി 1200 മുതൽ 1500 വരെ ഉയർന്ന പ്രദേശങ്ങളിൽ വളരും. ചൗ-ചൗവിന്റെ പ്രജനനത്തിന് ഒരു പ്രത്യേകതയുണ്ട്. ഒരു പരിധിയിലേറെ വിളഞ്ഞ കായ്‌കൾ വള്ളിയിൽ നിന്ന് തന്നെ മുളയ്കാൻ തുടങ്ങും. ഇത്തരം കായ്‌കളെടുത്ത് നേരത്തെ തയ്യാറാക്കിയ കുഴികളിൽ രണ്ടോ മൂന്നോ വീതം നടുകയാണ് പതിവ്. ചെടി വളർന്ന് പടരാൻ തുടങ്ങുമ്പോൾ 2 മീറ്റർ ഉയരത്തിൽ പന്തലിട്ട് കൊടുക്കുകയോ മറ്റ് മരങ്ങളിൽ പടർത്തി വിടുകയോ ചെയ്യുന്നു. 

ചുരക്ക കുടുംബത്തിൽ പെട്ട മറ്റു സസ്യങ്ങളെപ്പോലെ ഇതും പടർന്നു വളരുന്നതാണ്. അതിനാൽ, ആവശ്യത്തിന് ഇടമുള്ള ചുറ്റുപാടുകളിൽ മാത്രമേ ഇതു വളർത്താനാവൂ. പാത്രങ്ങളിൽ വളർത്തുമ്പോൾ വേര് ചീയാൻ സാധ്യതയുണ്ട്. വളർച്ചയുടെ ഘട്ടത്തിൽ പൊതുവേ ലോലസ്വഭാവമുള്ള സസ്യമാണിത്. എങ്കിലും ആസ്ട്രേലിയയിലും ന്യൂസിലൻഡിലും ഇത് ഉദ്യാനസസ്യമായും വേലിച്ചെടിയായും വളർത്തപ്പെടുന്നു.

ചൗ-ചൗവിന്റെ കായ് പാചകത്തിന് ഉപയോഗിക്കുന്നു. സ്വാദും ഗുണവും നഷ്ടപ്പെടാതിരിക്കാനായി, അധികം വേവിക്കാറില്ല.വിരളമായി ഇത് നാരങ്ങ നീരൊഴിച്ച് സാലഡുകളിൽ പച്ചയ്ക്കും ചേർക്കാറുണ്ട്. ദക്ഷിണേന്ത്യൻ സംസ്ഥാനങ്ങളിൽ ഇത് തോരനായും കൂട്ടുകറികളിലെ ഒരു ചേരുവയായും ഉപയോഗിക്കാറുണ്ട്. ഏതു വിധത്തിലുള്ള ഉപയോഗത്തിലും ഇത് അമിനോ അമ്ലങ്ങളുടേയും വൈറ്റമിൻ സി-യുടേയും നല്ല സ്രോതസ്സാണ്.

ഈ ചെടിയുടെ ഫലം പോലെ തന്നെ, വേരും തണ്ടും വിത്തും ഇലകളും ഭക്ഷണയോഗ്യമാണ്. കിഴങ്ങുകൾ, ഉരുളക്കിഴങ്ങിനേയും ഭക്ഷണയോഗ്യമായ മറ്റു ഭൂകാണ്ഡങ്ങളേയും പോലെ ഉപയോഗിക്കാം. ഏഷ്യൻ രാജ്യങ്ങളിൽ ഇതിന്റെ കൂമ്പുകളും ഇലകളും സാലഡുകളായും മയത്തിൽ വേവിച്ചും ഉപയോഗിക്കാറുണ്ട്. 


</doc>
<doc id="213953" url="https://ml.wikipedia.org/wiki?curid=213953" title="തളർവാതം">
തളർവാതം

ശരീരത്തിനു പൂർണമായോ ഭാഗികമായോ ചലനശേഷി നഷ്ടപ്പെടുകയോ, പ്രതികരണ ശേഷി ഇല്ലാതാകുകയോ ചെയ്യുന്ന അവസ്ഥയെ തളർവാതം (paralysis) എന്ന് പറയുന്നു. തലച്ചോറിന്റെയോ, സുഷുമ്നയുടെയോ, സ്വതന്ത്രനാഡീവ്യവസ്ഥയിലെ നാഡികളുടെയോ ഏതെങ്കിലും ഭാഗത്തിന് കേടു സംഭവിക്കുകയാണെങ്കിൽ ആ ഭാഗവുമായി ബന്ധപ്പെട്ട പേശികളെ അതു ബാധിക്കുന്നു. തന്മൂലമുണ്ടാകുന്ന ശാരീരികാവശതയുടെ ഗുരുത്വം നാഡികൾക്കുണ്ടാവുന്ന ക്ഷതത്തിന്റെ തീവ്രതയെ ആശ്രയിച്ചിരിക്കും. വളരെ ലഘുവായ ക്ഷതമാണ് ഉണ്ടാവുന്നതെങ്കിൽ തളർവാതം അനുഭവപ്പെടുന്നില്ല. മറിച്ച് ബന്ധപ്പെട്ട അവയവങ്ങൾക്ക് ബലഹീനത അനുഭവപ്പെടുകയേ ഉള്ളൂ. 

മസ്തിഷ്കത്തിന്റെ വലതു ഭാഗത്തുണ്ടാകുന്ന ക്ഷതം ശരീരത്തിന്റെ ഇടതുഭാഗത്തെയും, ഇടതുഭാഗത്തുണ്ടാവുന്ന ക്ഷതം ശരീരത്തിന്റെ വലതുഭാഗത്തെയും തളർത്തുന്നു. ശരീരത്തിന്റെ ഇടതു ഭാഗത്തെ നിയന്തിക്കുന്നത് വലതു സെറിബ്രവും, വലതുഭാഗത്തെ നിയന്ത്രിക്കുന്നത് ഇടതു സെറിബ്രവുമായതിനാലാണിത്. 

നാഡീവ്യൂഹത്തിലുണ്ടാവുന്ന രോഗാണുസംക്രമണം, മസ്തിഷ്കത്തിലെ കലകളിൽ വേണ്ടത്ര രക്തസംക്രമണമില്ലാതാവുക, മസ്തിഷ്കത്തിൽ രക്തസ്രാവമുണ്ടാവുക, മുഴകൾ വളരുക തുടങ്ങിയവ തളർവാതത്തിനു കാരണമാവാം. പോളിയോ പോലുള്ള നാഡീവ്യൂഹ സംബന്ധിയായ രോഗങ്ങൾ ബാധിച്ചവരിലും തളർവാതം കാണപ്പെടുന്നു. നവജാത ശിശുക്കളിൽ സിഫിലിസിന്റെ ആദ്യ ലക്ഷണമായും തളർവാതം കാണപ്പെടാം.


</doc>
<doc id="213959" url="https://ml.wikipedia.org/wiki?curid=213959" title="നടത്തമത്സരം">
നടത്തമത്സരം

നടത്ത മത്സരം ഒരു ദീർഘ ദൂര ട്രാക്ക് ആൻഡ് ഫീൽഡ് മത്സരമാണ്. നിശ്ചിത ദൂരം കൂടുതൽ വേഗം നടന്നെത്തുന്നയാൾ മത്സരത്തിൽ വിജയിക്കുന്നു. നടക്കുമ്പോൾ എപ്പോഴും ഏതെങ്കിലും ഒരു കാൽ നിലത്ത് തൊട്ടിട്ടുണ്ടാവണം എന്ന നിയമം ഓട്ട മത്സരത്തിൽ നിന്ന് ഇതിനെ വേറിട്ടു നിർത്തുന്നു. കൂടാതെ ഓരോ അടിവെപ്പിലും നിലത്ത് തൊടുന്ന കാൽപാദം മുട്ട് വളയാതെ നിവർന്ന് നിൽക്കണം എന്നും നിയമം അനുശാസിക്കുന്നു. നഗ്നനേത്രങ്ങൾക്ക് കാണുന്ന വിധത്തിൽ ഈ നിയമങ്ങൾ തെറ്റിച്ചാൽ കായിക താരത്തെ അയോഗ്യനാക്കുന്നു.

ഒളിമ്പിക്സിൽ 20 കിലോമീറ്റർ, 50 കിലോ മീറ്റർ എന്നീ വിഭാഗങ്ങളിൽ ആണ് നടത്ത മത്സരം സംഘടിപ്പിക്കുന്നത്. 20 കി.മീ വിഭാഗം ആണുങ്ങൾക്കും പെണ്ണുങ്ങൾക്കും വേണ്ടി സംഘടിപ്പിക്കുന്നു. 50 കി.മി. വിഭാഗത്തിൽ ആണുങ്ങൾ മാത്രം പങ്കെടുക്കുന്നു. 

2012 ലണ്ടൻ ഒളിമ്പിക്സിൽ മലയാളിയായ കെ.ടി. ഇർഫാൻ 20കി.മി. വിഭാഗത്തിൽ പങ്കെടുത്ത് പത്താം സ്ഥാനം നേടുകയും 1 മണിക്കൂർ 23 മിനിറ്റ് 34 സെക്കന്റിൽ നടത്തം പൂർത്തിയാക്കി ഈ ഇനത്തിൽ ദേശീയ റെക്കോർഡ് സ്വന്തമാക്കുകയും ചെയ്തു.


</doc>
<doc id="213965" url="https://ml.wikipedia.org/wiki?curid=213965" title="ചാവണ്ടി">
ചാവണ്ടി

ഇന്ത്യയിലെ ഇലകൊഴിയുംവനങ്ങളിലും ഉഷ്ണമേഖലാവനങ്ങളിലും കണ്ടുവരുന്ന ഇടത്തരം വൃക്ഷമാണ് കാക്കപ്പൊന്ന് അഥവാ ചാവണ്ടി . കേരളത്തിൽ ഇവ അപൂർവ്വമാണ്. ശ്രീലങ്ക, മ്യാന്മർ, ചില ആഫ്രിക്കൻ രാജ്യങ്ങൾ എന്നിവിടങ്ങളിൽ കാണുന്നു. ഇല പൊഴിയും വൃക്ഷമാണ്. സുഗന്ധമുള്ള ചെറിയ വെള്ളപ്പൂങ്കുലകൾ. പക്ഷികളും മൃഗങ്ങളും വിത്തുവിതരണം നടത്തുന്നു. വനത്തിൽ സ്വാഭാവിക പുനരുദ്ഭവം ഉണ്ട്. തടിക്ക് ബലമുണ്ട്. ഈട് കുറവാണ്.



</doc>
<doc id="213968" url="https://ml.wikipedia.org/wiki?curid=213968" title="സയഫൈഡ്">
സയഫൈഡ്

സയനൈഡിന്റെ ഫോസ്ഫറസ് സമാന്തര സദൃശ സംയുക്തമാണ് സയഫൈഡ് (-C≡P) അല്ലെങ്കിൽ ഫോസ്ഫാൽക്കൈൻ. അതായത് ഈ സംയുക്തത്തിൽ ഒരു കാർബൺ ആറ്റവും ഒരു ഫോസ്ഫറസ് ആറ്റവുമായി ത്രിബന്ധനം (Triple Bond) നിലനിൽക്കുന്നു. സയനൈഡുകളെ അപേക്ഷിച്ച് സയഫൈഡുകൾ വളരെ സ്ഥിരത കുറഞ്ഞവയാണ്. ഇവ 153 കെൽവിൻ താപനിലക്കുമുകളിൽ പോളിമറീകരണത്തിന് വിധേയമാകുന്നു. ഇതിന്റെ ആൽക്കൈൽ, അറൈൽ ഡെറിവേറ്റിവുകൾ ലഭ്യമാണെങ്കിലും, ആനയോൺ രൂപത്തിൽ സയഫൈഡിനെ (CP) വേർതിരിച്ചെടുക്കാൻ കഴിഞ്ഞിട്ടില്ല. ഇൻ സിലിക്കോ പരീക്ഷണങ്ങൾ കാണിക്കുന്നത് സയഫൈഡ് ആനയോണിന്റെ നെഗറ്റീവ് ചാർജ്ജിന്റെ 65 ശതമാനവും കാർബൺ ആറ്റത്തിലായിരിക്കുമെന്നാണ്.

ഏതാനും ആഴ്സനിക് സമാന്തര സദൃശ സംയുക്തങ്ങളും (ആഴ്സാൽക്കൈൻ) നിർമ്മിക്കപ്പെട്ടിട്ടുണ്ട്.


</doc>
<doc id="213979" url="https://ml.wikipedia.org/wiki?curid=213979" title="തമിഴ് സംഗീതവും കർണ്ണാടക സംഗീതവും">
തമിഴ് സംഗീതവും കർണ്ണാടക സംഗീതവും

പഴന്തമിഴ് സംഗീതവും കർണ്ണാടക സംഗീതവും തമ്മിൽ ധാരാളം സാദൃശ്യങ്ങൾ കാണാവുന്നതാണ്. കാലത്തിന്റെ കുത്തൊഴുക്കിൽ കർണ്ണാടക സംഗീതം താരതേമ്യേന കൂടുതൽ പ്രശസ്തമായെങ്കിലും ഈ രണ്ടു സംഗീത രീതികളും താരതമ്യം ചെയ്തു നോക്കുമ്പോൾ പഴന്തമിഴ് സംഗീതത്തിലെ രീതികൾക്ക് പുതിയ പേരിട്ടു കൊണ്ടും, കാലാനുസൃതമായി കൂടുതൽ ചിട്ടപ്പെടുത്തപ്പെട്ട സംഗീത രീതിയായി രൂപപ്പെട്ടതായിരിക്കണം കർണ്ണാടക സംഗീതം എന്ന് തമിഴ് ഇസൈ വരലാറു (തമിഴ് സംഗീത ചരിത്രം) എന്ന പുസ്തകത്തിൽ രാജ ത്യാഗരാജൻ അഭിപ്രായം പ്രകടിപ്പിച്ചിട്ടുണ്ട്. 

ഏഴാം നൂറ്റാണ്ടു മുതൽ 12-ാം നൂറ്റാണ്ടു വരെയുള്ള കാലത്ത് തമിഴ്‌നാട്ടിൽ ഭക്തി തമിഴ് സാഹിത്യം പ്രബലമായിരുന്നു. അപ്പരും, തിരുജ്ഞാന സംബന്ധരും, സുന്ദരരും, മാണിക്കവാചകരും, പന്നീരാഴ്‌വാർമാരും, അരുണഗിരി നാദരും പാടിയ ആയിരക്കണക്കിന് ഭക്തിഗീതങ്ങളിലൂടെ തമിഴ് സംഗീതത്തിന്റെ ഖ്യാതി ഇന്ത്യൻ ഉപഭൂഖണ്ഡത്തിനു പുറത്തേക്ക് എത്താനിടയാക്കി. മാനസ ഉല്ലാസം എന്ന ഗ്രന്ഥം രചിച്ച സോമേശ്വര പുല്ലോകമാൽ രാജാവായിരുന്നു കി.പി. 1116 മുതൽ 1127 വരെ മഹാരാഷ്ട്രയിലെ രാജാവ്. സംഗീത പ്രിയനായ അദ്ദേഹം ദക്ഷിണേന്ത്യയിൽ നിന്നുള്ള തമിഴ് സംഗീതത്തിൽ ആകൃഷ്ടനായി. ദക്ഷിണേന്ത്യയിൽ നിന്ന് തമിഴ് സംഗീതജ്ഞരെ തന്റെ നാട്ടിലേക്കു ക്ഷണിച്ചു വരുത്തുകയും ചെയ്തു. ദക്ഷിണേന്ത്യ അന്ന് കർണ്ണാടക എന്നറിയപ്പെട്ടിരുന്നതിനാൽ അദ്ദേഹം സംഗീതജ്ഞരെ ക്ഷണിച്ചു വരുത്തിയത് കർണ്ണാടകത്തിൽ നിന്നായിരുന്നു എന്ന് പറഞ്ഞതിൽ അതിശയോക്തിയില്ല. 

ദക്ഷിണേന്ത്യയിൽ നിന്നുള്ള സംഗീതത്തെ അദ്ദേഹം ആധികാരികമായി കർണ്ണാടത്തിൽ നിന്നുള്ള സംഗീതം എന്നു വിളിച്ചതിനെത്തുടർന്ന് വടക്കേ ഇന്ത്യക്കാരെ സംബന്ധിച്ചിടത്തോളം ദക്ഷിണേന്ത്യൻ സംഗീതമെന്നാൽ കർണ്ണാടക സംഗീതം എന്ന പതിവ് നിലവിൽ വന്നു. 

കി.പി. 6-ാം നൂറ്റാണ്ടിനു ശേഷം പിന്നീടങ്ങോട്ട് തമിഴ്‌നാടിന്റെ ഭരണം തെലുങ്ക് മാതൃഭാഷയായുള്ള പല്ലവ രാജവംശത്തിന്റെയും, മഹാരാഷ്ട്രയിൽ നിന്നുള്ള രാജാക്കന്മാരുടേയും പക്കലായതോടെ പാരമ്പര്യ പഴന്തമിഴ് സംഗീതത്തിന്റെ വീഴ്ചയും, കർണ്ണാടക സംഗീതത്തിന്റെ വളർച്ചയും തുടങ്ങി.

ത്യാഗരാജർ, ശ്യാമ ശാസ്ത്രികൾ, മുത്തുസ്വാമി ദീക്ഷിതർ തുടങ്ങിയവർ തെലുങ്കിൽ കീർത്തനങ്ങളെഴുതി, വേദികൾ വശത്താക്കി. അതോടു കൂടി അരുണാചല കവിരായർ, മുത്തു താണ്ഡവർ, മാരിമുത്താ പിള്ളൈ എന്നീ ത്രിമൂർത്തികൾ പോറ്റി വളർത്തിയ തമിഴ് സംഗീതം കാലയവനികയ്ക്കുള്ളിൽ മറഞ്ഞു.


</doc>
<doc id="213990" url="https://ml.wikipedia.org/wiki?curid=213990" title="ചീനി">
ചീനി

നിത്യഹരിതവനങ്ങളിലും ഇലകൊഴിയും വനങ്ങളിലും അർദ്ധഹരിതവനങ്ങളിലും കാണപ്പെടുന്ന ഒരിനം ഇലകൊഴിയും വന്മരമാണ് ചീനി . തട്ടേക്കാട് പക്ഷിസങ്കേതത്തിൽ ധാരാളമായി കണ്ടുവരുന്നു. ഏഷ്യയിലെങ്ങും ഓസ്ട്രേലിയയിലും ഇതു കാണുന്നുണ്ട്. ചീനിമരം, പെരുമരം, പൊന്തംചീനി, വെള്ളച്ചീനി, വെള്ളപ്പശ എന്നെല്ലാം ഇത്‌ അറിയപ്പെടുന്നു. 40 മീറ്റർ വരെ ഉയരം വയ്കുന്ന വലിയ മരമാണിത്.

വണ്ണം കൂടിയ തായ്ത്തടിയും തൊലിപ്പുറത്തുള്ള വടുക്കളും ഈ മരത്തിന്റെ പ്രത്യേകതയാണ്. വർഷത്തിൽ രണ്ടുതവണ ചീനി ഇലപൊഴിക്കുന്നു. മഞ്ഞുകാലത്ത് മരം പൂർണ്ണമായും ഇലകൾ കൊഴിക്കുന്നു. ഇലകൾക്ക് 10 മുതൽ 17 സെന്റീമീറ്റർ വരെ നീളവും ഏകദേശം അത്രതന്നെ വീതിയും ഉണ്ടാകും. ആൺപൂവും പെൺപൂവും വെവ്വേറെ മരങ്ങളിലാണുണ്ടാവുന്നത്. പൂവിന് ഇളം മഞ്ഞ നിറമാണ്. ദളങ്ങൾ ഇല്ലാത്തതും കേസരങ്ങൾ ഉള്ളതുമായ പൂക്കൾ നന്നേ ചെറുതാണ്. 5 മീറ്റർ ഉയരം വരെ നല്ല വീതിയുള്ള വപ്രമൂലങ്ങൾ ഉണ്ടാവും. ഇലവ് പോലെ വൻതേനീച്ചകൾ കൂടുകൂട്ടുന്ന മരങ്ങളിൽ ഒന്നാണ് ചീനിയും. ഗ്രീഷ്മകാലത്താണ് ഫലം മൂപ്പെത്തുന്നത്. 



</doc>
<doc id="214008" url="https://ml.wikipedia.org/wiki?curid=214008" title="ആർതർ ജെഫ്റി ഡെം‌പ്‌സ്റ്റെർ">
ആർതർ ജെഫ്റി ഡെം‌പ്‌സ്റ്റെർ

ആർതർ ജെഫ്റി ഡെം‌പ്‌സ്റ്റെർ യു.എസ്. ഭൗതികശാസ്ത്രജ്ഞനായിരുന്നു. യുറേനിയം-235 എന്ന മൂലകം കണ്ടുപിടിച്ചതും മാസ്സ് സ്പെക്ട്രോമീറ്റർ എന്ന ഉപകരണം ആദ്യമായി നിർമിച്ചതും ഇദ്ദേഹമാണ്. ഡെം‌പ്‌സ്റ്റെർ 1886 ഓഗസ്റ്റ് 14-ന് ടൊറന്റോയിൽ ജനിച്ചു. ഷിക്കാഗോ സർവ്വകലാശാലയിൽനിന്ന് 1916-ൽ ഡോക്ടറേറ്റ് നേടി. തുടർന്ന് അവിടെത്തന്നെ അധ്യാപകനായി സേവനമനുഷ്ഠിച്ചു.

ഡെംപ്‌സ്റ്റെർ വികസിപ്പിച്ചെടുത്ത മാസ്സ് സ്പെക്ട്രോമീറ്റർ ഉപയോഗിച്ച് ഒരു സാമ്പിൾ പദാർഥത്തിൽ അടങ്ങിയിട്ടുള്ള വ്യത്യസ്ത അണുകേന്ദ്രങ്ങളുടെ (atomic nuclei) അളവുകൾ തിട്ടപ്പെടുത്താൻ കഴിയുന്നു. വസ്തുക്കളുടെ രാസഘടന അപഗ്രഥിക്കുന്നതിനും ഒരു മൂലകത്തിന്റെ വ്യത്യസ്ത സമസ്ഥാനികങ്ങളുടെ (isotopes) താരതമ്യ അളവു നിർണയിക്കുന്നതിനും മാസ്സ് സ്പെക്ട്രോമീറ്റർ ഉപയോഗപ്പെടുത്തുന്നുണ്ട്. യുറേനിയം മൂലകത്തിൽ, U-238 നോടൊപ്പം ആയിരത്തിന് ഏഴ് എന്ന തോതിൽ U-235 എന്ന സമസ്ഥാനികം കൂടി അടങ്ങിയിരിക്കുന്നതായി 1935-ൽ ഡെംപ്‌സ്റ്റെർ കണ്ടെത്തി. U-235 ഉപയോഗപ്പെടുത്തി ശൃംഖലാ പ്രതിപ്രവർത്തനം (chain reaction) നിലനിറുത്തിക്കൊണ്ട് അറ്റോമിക ഫിഷൻ പ്രക്രിയയിലൂടെ വളരെ ഉയർന്ന അളവിൽ ഊർജം പുറപ്പെടുവിക്കാൻ കഴിയുമെന്ന് നീൽസ് ബോർ എന്ന ശാസ്ത്രജ്ഞൻ പ്രവചിച്ചു. ഇതോടെ അണുബോംബിന്റെ നിർമിതിക്ക് U-235 ഉപയോഗിക്കപ്പെട്ടു.

പിന്നീട് ഡെംപ്‌സ്റ്റർ, ഡബിൾ ഫോക്കസ്സിങ് ഇനത്തിൽപ്പെട്ട മാസ്സ് സ്പെക്ട്രോഗ്രാഫ് നിർമിച്ചു. ഈ ഉപകരണം കൊണ്ട് അണുകേന്ദ്രത്തിന്റെ പിണ്ഡം (mass) നിർണയിക്കാൻ കഴിയുന്നു. പിൽക്കാലത്ത് മാസ്സ് സ്പെക്ട്രോസ്കോപ്പിയിൽ വിവിധ സാങ്കേതിക വിദ്യകൾ വികസിപ്പിച്ചെടുത്തുകൊണ്ട് സ്ഥിരത കൂടിയ (stable) സമസ്ഥാനികങ്ങൾ കണ്ടുപിടിക്കാൻ ഇദ്ദേഹത്തിനു കഴിഞ്ഞു. 1950 മാർച്ച് 11-ന് ഫ്ലോറിഡയിൽ ഇദ്ദേഹം നിര്യാതനായി.



</doc>
<doc id="214034" url="https://ml.wikipedia.org/wiki?curid=214034" title="ചിന്നത്തമ്പി അണ്ണാവി">
ചിന്നത്തമ്പി അണ്ണാവി

പതിനാറാം നൂറ്റാണ്ടിൽ പോർച്ചുഗീസ് ഭരണകാലത്ത് രൂപം കൊണ്ട ചവിട്ടുനാടകത്തിന്റെ ആചാര്യനായിരുന്നു വറീച്ചനുണ്ണാവി എന്നും അറിയപ്പെട്ടിരുന്ന ചിന്നതമ്പി അണ്ണാവി. യൂറോപ്യൻ കലാരൂപങ്ങളുടെയും കേരളത്തിലെ പരമ്പരാഗത കലകളുടെയും സമന്വയമായ ചവിട്ടുനാടകം തീരപ്രദേശങ്ങളിൽ പ്രചരിപ്പിക്കുന്നതിൽ ചിന്നതമ്പി അണ്ണാവി മുഖ്യ പങ്കുവഹിച്ചു.

നിരവധി ഐതിഹ്യങ്ങൾ ചിന്നതമ്പി അണ്ണാവിയെക്കുറിച്ചു നിലവിലുണ്ട്. ഉദ്ദേശം മൂന്നു നൂറ്റാണ്ടുകൾക്കു മുമ്പ് തമിഴ്‌നാട്ടിൽ നിന്നു കേരളത്തിലെത്തി കൊച്ചി, കൊടുങ്ങല്ലൂർ മുതലായ സ്ഥലങ്ങളിലായി പതിനേഴു വർഷങ്ങളോളം താമസിച്ച് തിരിച്ചു നാട്ടിലേക്കു പോയി എന്നാണ് പ്രചാരത്തിലുള്ള ഒരു ഐതിഹ്യം.ചവിട്ടുനാടകകലയുടെ കളിത്തൊട്ടിൽ എന്നു വിശേഷിപ്പിക്കപ്പെടുന്ന കൊച്ചിയിലെ ഗോതുരുത്തിലെ കടൽവാതുരുത്ത് ഹോളിക്രോസ് ദേവാലയത്തിനു സമീപം അണ്ണാവിയുടെ പ്രതിമ സ്ഥാപിച്ചിട്ടുണ്ട്.



</doc>
<doc id="214078" url="https://ml.wikipedia.org/wiki?curid=214078" title="കടത്തനാട്ട് മാധവിയമ്മ">
കടത്തനാട്ട് മാധവിയമ്മ

സമഗ്ര സംഭാവനയ്ക്കുള്ള കേരള സാഹിത്യ അക്കാദമി പുരസ്കാരം നേടിയ മലയാള കവയിത്രിയാണ് കടത്തനാട്ട് മാധവിയമ്മ (1909-1999). ഇവരുടെ 'കണിക്കൊന്ന' എന്ന കൃതിക്ക് മലയാളനാടിന്റെ മികച്ച കവിതയ്ക്കുള്ള അവാർഡ് ലഭിച്ചിട്ടുണ്ട്.

1909-ൽ തിരുവോരത്ത് കൃഷ്ണക്കുറുപ്പിന്റെയും കല്യാണിയമ്മയുടെയും മകളായി ജനിച്ചു. കടത്തനാട്ട് കൃഷ്ണവാര്യർ എന്ന ഗുരുവിൽ നിന്ന് വിദ്യാഭ്യാസം നേടി. കൗമാരപ്രായത്തിൽ തന്നെ കവിതാരചനയോട് താല്പര്യം കാണിച്ചു. കടത്തനാട്ടെ നാടൻ പാട്ടുകൾ അവർ ഹൃദിസ്ഥമാക്കി. എ.കെ. കുഞ്ഞികൃഷ്ണൻ നമ്പ്യാരാണ് ഭർത്താവ്. 1999-ൽ അന്തരിച്ചു.
മാലതി എന്ന തൂലികാനാമത്തിലും ഇവർ കവിതകൾ എഴുതിയിരുന്നു. പലവട്ടം സാഹിത്യ പരിഷത്ത് സമ്മേളനങ്ങളിൽ അധ്യക്ഷസ്ഥാനം അലങ്കരിച്ചിട്ടുണ്ട്. "കാവ്യോപഹാരം, കണിക്കൊന്ന, ജീവിത തന്തുക്കൾ, തച്ചോളി ഒതേനൻ, പയ്യമ്പള്ളിച്ചന്തു, മുത്തച്ഛന്റെ കണ്ണുനീർ, ഗ്രാമശ്രീകൾ" എന്നീ കൃതികൾ രചിച്ചിട്ടുണ്ട്. ഇവർ രചിച്ച മിക്ക കവിതകളും നാടൻ പാട്ടിന്റെ താളത്തിലുള്ളവയാണ്.

പുരോഗമന കലാസാഹിത്യ സംഘത്തിന്റെ കടത്തനാട്ട് മാധവിയമ്മ സ്മാരക ട്രസ്റ്റ് യുവകവികൾക്കായി കടത്തനാട്ട് മാധവിയമ്മ കവിതാപുരസ്‌കാരം ഏർപ്പെടുത്തിയിരിക്കുന്നു. 


</doc>
<doc id="214082" url="https://ml.wikipedia.org/wiki?curid=214082" title="അപരാജിതോ (നോവൽ)">
അപരാജിതോ (നോവൽ)

ബിഭൂതിഭൂഷൺ ബന്ദോപാധ്യായുടെ പഥേർ പാഞ്ചാലി എന്ന പ്രഥമ നോവലിന്റെ തുടർച്ചയാണ അപരാജിതോ ,( . കേന്ദ്രകഥാപാത്രമായ അപു കൌമാരത്തിലേക്ക് കാലൂന്നുന്നിടത്താണ് പഥേർ പാഞ്ചാലി അവസാനിക്കുന്നത്. കൌമാരവും യൌവനവും കടന്ന് മധ്യവയസ്ക്കനാകുന്ന അപുവിനേയാണ് അപരാജിതോ നോവലിൽ ബിഭൂതിഭൂഷൺ പരിചയപ്പെടുത്തുന്നത്. എത്ര കടുത്ത ജീവിത സംഘർഷങ്ങളേയും തളരാതെ, തോല്ക്കാതെ അഭിമുഖീകരിക്കേണ്ട ആവശ്യകത അപു മനസ്സിലാക്കുന്നു. പ്രവാസി എന്ന ബംഗാളി മാസികയിൽ ഖണ്ഡശ്ശഃ പ്രസിദ്ധീകരിക്കപ്പെട്ട ശേഷം 1932-ൽ പുസ്തകരൂപത്തിലിറങ്ങി. 

അകന്ന ബന്ധുവിന്റെ ഔദാര്യം സ്വീകരിച്ച് അപുവും അമ്മയും മനസാപോതയെന്ന ഗ്രാമത്തിലെത്തുന്നു. ആ ഗ്രാമത്തിലെ പ്രധാന പൂജാരിയായി അപു ഉയരുമെന്നും നല്ല വരുമാനം ഉണ്ടാകുമെന്നുമൊക്കെയുളള സർവ്വജയയുടെ സ്വപ്നങ്ങളെ പാടെ അവഗണിച്ചുകൊണ്ട് അപു എന്തു കഷ്ടം സഹിച്ചും പഠിത്തം തുടരുന്നു. പഠിത്തം പുതിയ ലോകങ്ങളിലേക്കുളള വാതിലുകൾ തുറന്നു തരുമെന്ന് അപുവിന് ഉറപ്പുണ്ട്. സർവ്വജയ മകന്റെ അഭീഷ്ടത്തിന് വഴങ്ങിക്കൊടുക്കുന്നുണ്ടെങ്കിലും, കുതിച്ചുപായാനാഗ്രഹിക്കുന്ന തന്റെ കാലുകളെ അമ്മയുടെ സ്നേഹപാശം തളക്കുന്നതായി അപുവിന് അനുഭവപ്പെടുന്നു. കോളേജ് വിദ്യാഭ്യാസത്തിനായി കൊൽക്കത്തയിലെത്തുന്ന അപു ഒരു പുതിയ ലോകത്തിലേക്ക് പ്രവേശിക്കുകയാണ്. പബ്ളിക് ലൈബ്രറിയും ഉത്പതിഷ്ണുക്കളായ സുഹൃദ്വലയവും മാനസിക വളർച്ചക്ക് വളമിടുന്നു. അമ്മയുടെ നിര്യാണം താത്ക്കാലികമായി അപുവിൽ താൻ സ്വതന്ത്രനായി എന്ന തോന്നലുണ്ടാക്കുന്നു. പണത്തിനുളള ഞെരുക്കം മൂലം പഠിത്തം തുടരാനാകുന്നില്ല. എഴുത്തും വായനയും അല്ലറ ചില്ലറ ജോലികളുമായി അപു ദിവസങ്ങൾ തളളിനീക്കുന്നു. 

തികച്ചും അവിചാരിതമായ ചുറ്റുപാടിലാണ് അപുവും അപർണ്ണയും തമ്മിലുളള വിവാഹം നടക്കുന്നത്. സർവ്വജയയുടെ മരണം അപുവിന്റെ മനസ്സിലുണ്ടാക്കിയ വൈകാരികശൂന്യത അപർണ്ണ സ്നേഹം കൊണ്ടു നിറക്കുന്നു. പ്രസവത്തോടെയുളള അപർണ്ണയുടെ മരണം അപുവിന്റെ ലോകത്തെ ആകെ ഉലച്ചുകളയുന്നു. നവജാതശിശുവുമായി (കാജൽ) ആത്മബന്ധം സ്ഥാപിക്കാനാകാതെ അപു ഏറെക്കാലം സ്വന്തം ദുഃഖത്തിലാണ്ടു കിടക്കുന്നു. വളരെപ്പിന്നീട് കാജലിന്റെ ശിസുസഹജമായ നിഷ്ക്കളങ്കത അപുവിന്റെ പിതൃചേതനയെ തൊട്ടുണർത്തുന്നു. 

ഇരുപത്തഞ്ചു വർഷങ്ങൾക്കുശേഷം, അപു പ്രകൃതിസുന്ദരമായ നിശ്ചിന്തപൂർ ഗ്രാമത്തിലെത്തുന്നു. ഒപ്പം ഒമ്പതു വയസ്സുകാരനായ കാജലുമുണ്ട്. ഗാമത്തിലെ ശാന്തസുന്ദരമായ ബാല്യകാലം തന്റെ വ്യക്തിത്വത്തിന് നല്കിയ സുദൃഢമായ അടിത്തറയെക്കുറിച്ച് ബോധവാനാകുന്ന അപു, കാജലിനും അതിനുളള അവസരം ഒരുക്കിക്കൊടുക്കുന്നു. ഇച്ഛാമതിയുടെ അനവരതമായ ഒഴുക്കു പോലുളള ജീവിതധാരയിൽ അനുഭൂതികളും പ്രതീക്ഷകളും, ഭാവനകളും സ്വപ്നങ്ങളുമാണ് വർണ്ണങ്ങൾ ചാലിക്കുന്നതെന്നും, സംഘർഷങ്ങളെ ജയിക്കാനുളള ഉപാധികളാണവയെന്നും അപു മനസ്സിലാക്കുന്നു.

"പ്രധാന ലേഖനം അപരാജിതോ" 

സർവ്വജയയുടെ മരണം വരെയുളള സംഭവഗതികളാണ് സത്യജിത് റേ തന്റെ അപരാജിതോ എന്ന ചലച്ചിത്രത്തിൽ ഉൾക്കൊളളിച്ചിരിക്കുന്നത്. ബാക്കിയുളള ഭാഗം അപൂർ സൻസാറിലും. 


</doc>
<doc id="214083" url="https://ml.wikipedia.org/wiki?curid=214083" title="കാറൽമാൻ ചരിതം">
കാറൽമാൻ ചരിതം

വിദ്വാനും കവിയും നടനുമായിരുന്ന കൊച്ചിക്കാരൻ വറീച്ചനുണ്ണാവി രചിച്ച ചവിട്ടുനാടകമാണ് കാറൽമാൻ ചരിതം. എ.ഡി. എട്ടാം ശതകത്തിൽ ഫ്രാൻസിൽ ജീവിച്ചിരുന്ന വിശുദ്ധ റോമൻ ചക്രവർത്തി കാറൽമാൻ എമ്പ്രദോരും അദ്ദേഹത്തിന്റെ പാരിമാരും കൂടി തുർക്കികളെ തോൽപ്പിച്ചു ക്രിസ്തുമതാവലംബികളാക്കിയതാണ് ഇതിന്റെ ഇതിവൃത്തം. ഇതിൽ പല യുദ്ധ വർണ്ണനകളും പ്രണയരംഗങ്ങളും പാതാളപര്യടനങ്ങളുടെയും ധീരകൃത്യങ്ങളുടെയും അത്ഭുതസംഭവങ്ങളുടെയും വിവരണങ്ങളും ഉണ്ട്. എൺപതോളം കഥാപാത്രങ്ങളുള്ള ഈ നാടകം ഏഴു ദിവസം കൊണ്ടേ മുഴുവനായി അഭിനയിച്ചു തീരുകയുള്ളൂ.
വ്യക്തിപ്രഭാവനായ കാറൽമാൻ ചക്രവർത്തിയുടെ മഹിമാതിരേകത്തെ പാടിപ്പുകഴ്ത്തുന്ന വരവു വിരുത്തത്തോടെയാരംഭിക്കുന്ന ഈ ചവിട്ടു നാടകത്തിന് അഞ്ച് ഭാഗങ്ങളാണുള്ളത്.

കാറൽമാൻ ചക്രവർത്തിയുടെ സഹോദരി ബേട്ത്തയും അദ്ദേഹത്തിന്റെ മന്ത്രിയായ മിലാനിലെ പ്രഭുവുമായുള്ള പ്രണയ കഥയും റോളന്റിന്റെ ജനനവും ബാല്യവും മിലാന്റെ മരണവും ചക്രവർത്തിയുമായി രമ്യപ്പെടുന്നതും, ചക്രവർത്തി റോളന്റിനെ ആയുധഭ്യാസം ചെയ്യിക്കുന്നതും പടയുടുപ്പ് സ്വന്തം കൈ കൊണ്ട് അണിയിക്കുന്നതും റോളന്റിന്റെ ബാല്യ കാല വീര കഥകളും ഉൾക്കൊള്ളിച്ചിരിക്കുന്നു. ഈ ഭാഗത്തെ ചിന്നറോൾദാൻകഥ എന്നു നാമകരണം ചെയ്തിരിക്കുന്നു.

നിരവധി പരീക്ഷണങ്ങൾക്കു ശേഷം പാരിമാരെ തെരഞ്ഞെടുക്കുന്നതും അവരുടെ നേതാവായി അതുല്യ പരാക്രമിയായ റോളന്റിനെ നിശ്ചയിക്കുന്നതും അവർ പട സന്നാഹങ്ങളോടെ ജെറുസലേം പിടിച്ചെടുക്കുവാന്‌ പുറപ്പെടുന്നതുമാണ് ഈ ഭാഗത്തിൽ.

ഈ ഭാഗത്തിലെ ആഞ്ചലിക്കക്കഥയിൽ റോളന്റ് അബ്ദുൾ റഹ്മാൻ ചക്രവർത്തിയുടെ പുത്രി ആഞ്ചലിക്കയെ പരിണയിക്കുന്നു. അതിന്നിടയിൽ നേരിടേണ്ടി വരുന്ന സംഘട്ടനങ്ങളാണ് ഈ ഭാഗത്ത്.

വാൾദുവിന്റെ കഥയാണ് ഈ ഭാഗത്തിൽ. പാരിമാരിൽ ഒരാളായ വാൾദുവിനെ വധിച്ച് അദ്ദേഹത്തിന്റെ സുന്ദര പത്നിയെ അപഹരിക്കുവാൻ മുതിരുന്ന ഒരു പടനായകനെ അവൾ തന്നെ കാലപുരിക്കയക്കുന്നു.

അവസാന ഭാഗത്തിൽ നിരവധി അത്യത്ഭുതകരങ്ങളായ വീര പരാക്രമങ്ങൾക്കു ശേഷം ദ്വിഗ് വിജയം നേടിയ പാരിമാർ ഗളളോന്റെ വൻചതിയാൽ റോൺസിവാലസിൽവെച്ചു വധിക്കപ്പെടുന്നു.

ഇതിലെ ഭാഷ കൊടും തമിഴാണ്. സന്ദർഭാനുസരണം സംസ്കൃത പദങ്ങളും പ്രയോഗിച്ചിട്ടുണ്ട്. സാഹിത്യ ഭംഗിയിലെന്ന പോലെ രസാവിഷ്കരണത്തിലും ഇതു മറ്റു ചവിട്ടു നാടകങ്ങളെ അതിശയിക്കുന്നു.രസങ്ങളിൽ വീരത്തിനാണ് പ്രാധാന്യം. എന്നാൽ കരുണം,ശൃംഗാരം, ശാന്തം തുടങ്ങിയ മറ്റ് രസങ്ങൾക്കും പ്രാധാന്യം നൽകിയിട്ടുണ്ട്.

കവിയുടെ പ്രാർത്ഥനയോടു കൂടി നാടകം ആരംഭിക്കുന്നു. തുടർന്ന് കട്ടിയനൻ അഥവാ കട്ടിയക്കാരൻ(വിദൂഷകൻ) പ്രവേശിക്കുന്നു. കഥാപാത്രങ്ങളെയും കഥാ സന്ദർഭങ്ങളെയും പ്രേക്ഷകർക്കു വിവരിച്ചു കൊടുക്കാനുള്ള ചുമതല ഇദ്ദേഹത്തിനാണ്.


</doc>
<doc id="214098" url="https://ml.wikipedia.org/wiki?curid=214098" title="അബ്രാമ് മോയ്സീവിച്ച് ഡെബോറിൻ">
അബ്രാമ് മോയ്സീവിച്ച് ഡെബോറിൻ

റഷ്യൻ മാർക്സിസ്റ്റ് തത്ത്വചിന്തകനായിരുന്നു അബ്രാമ് മോയ്സീവിച്ച് ഡെബോറിൻ. 1881 ജൂൺ 16 ന് റഷ്യയിലെ ഒരു ജൂതകുടുംബത്തിലായിരുന്നു ജനനം. 1905-ലെ വിപ്ലവത്തിനുശേഷം പ്ലെകാനോവിന്റേയും (Plekhanov) ബേൺ സർവകലാശാലയിൽ (University of Bern) നിന്നും ലഭിച്ച തത്ത്വചിന്താപരിശീലനത്തിന്റേയും സ്വാധീനത്താൽ ഇദ്ദേഹം ബോൾഷെവിസ (Bolshevism) ത്തിൽനിന്നും മെൻഷെവിസ(Menshevism)ത്തിലേക്ക് തിരിഞ്ഞു. ഈ കാലഘട്ടത്തിൽ ഇദ്ദേഹം മാർക്സിസ്റ്റു വീക്ഷണങ്ങളുള്ള ലേഖനങ്ങൾ എഴുതിത്തുടങ്ങി.

1917-ൽ ഡെബോറിൻ മെൻഷെവിസം ഉപേക്ഷിക്കുകയും കമ്യൂണിസ്റ്റ് പ്രസ്ഥാനത്തിൽ ചേരുകയും ചെയ്തു. ഇദ്ദേഹം സോവിയറ്റ് മാർക്സിസ്റ്റ് തത്ത്വചിന്തയുടെ പ്രധാന വക്താവായിത്തീർന്നു. ഇദ്ദേഹത്തിന് അധ്യാപകന്റേയും പത്രാധിപരുടേയും മറ്റും ഔദ്യോഗിക ചുമതലകൾ നിർവഹിക്കാനുണ്ടായിരുന്നു. 1928-ൽ ഇദ്ദേഹത്തിനു പാർട്ടിയിൽ അംഗത്വം ലഭിച്ചു. 1929-ൽ ഇദ്ദേഹത്തിന്റെ അധ്യക്ഷതയിൽ ഒരു സമ്മേളനം നടന്നു. വൈരുദ്ധ്യാധിഷ്ഠിത ഭൗതികവാദത്തെക്കുറിച്ചുള്ള ഇദ്ദേഹത്തിന്റെ വ്യാഖ്യാനത്തിന് അർധ-ഔപചാരിക പദവി ലഭിക്കുവാൻ ഈ സമ്മേളനം സഹായകമായി. എന്നാൽ ഒരു വർഷത്തിനുശേഷം ഡെബോറിന്റെ വീക്ഷണങ്ങൾ രൂക്ഷമായ വിമർശനങ്ങൾക്കു വിധേയമായി.

സ്റ്റാലിനിസ്റ്റ് വീക്ഷണങ്ങളുള്ള ചെറുപ്പക്കാരായിരുന്നു ഇദ്ദേഹത്തിന്റെ പ്രധാന വിമർശകർ. ഇവരിൽ പലരും ഇദ്ദേഹത്തിന്റെ പൂർവശിഷ്യന്മാരുമായിരുന്നു. ഡെബോറിന്റെ സിദ്ധാന്തങ്ങളെ സ്റ്റാലിൻ, "മെൻഷെവൈസിങ്ങ് ഐഡിയലിസം" എന്നു വിശേഷിപ്പിച്ചു. തത്ത്വചിന്തയെ പ്രവൃത്തികളിൽ നിന്നും വേർപ്പെടുത്തുന്നതിനെ പരിഹസിച്ചാണ് ഈ പേര് നൽകിയത്. ക്രമേണ ഡെബോറിന് തന്റെ പ്രധാനപ്പെട്ട പദവികളിൽ നിന്നും മാറിനിൽ ക്കേണ്ടിവന്നു. 1931 മുതൽ 53-ൽ സ്റ്റാലിൻ നിര്യാതനാവുന്നതുവരേയും ഡെബോറിൻ പുതിയ ലേഖനങ്ങളൊന്നും പ്രസിദ്ധീകരിച്ചില്ല. ഈ കാലയളവിൽ ഇദ്ദേഹം അക്കാദമി ഒഫ് സയൻസിന്റെ ഭരണകാര്യങ്ങളിൽ ശ്രദ്ധ പതിപ്പിച്ചു. സ്റ്റാലിന്റെ മരണത്തിനുശേഷം ഡെബോറിൻ വീണ്ടും പ്രസിദ്ധീകരണ രംഗത്തു സജീവമായിത്തുടർന്നു. സാമൂഹ്യചിന്തയുടെ ചരിത്രത്തെക്കുറിച്ചുള്ള ഒരു കൃതിയുടെ രണ്ടു വാല്യങ്ങൾ ഇദ്ദേഹം പൂർത്തിയാക്കി.

ഡെബോറിൻ ഹെഗലിനെ ആസ്പദമാക്കിയാണ് മാർക്സിസ്റ്റു തത്ത്വചിന്തയ്ക്ക് വ്യാഖ്യാനം നൽകിയിരിക്കുന്നത്. ഇദ്ദേഹത്തിന്റെ ഖണ്ഡന രീതികൾ വളരെ ശ്രദ്ധേയമാണ്. ഡെബോറിന്റെ ഖണ്ഡനവാദങ്ങൾ മുഖ്യമായും മാർക്സിസ്റ്റ് തത്ത്വശാസ്ത്രത്തിൽ വിപ്ലവകരമായ മാറ്റങ്ങൾ സൃഷ്ടിക്കാൻ ശ്രമിച്ച ചിന്തകരെ ലക്ഷ്യമാക്കിയുള്ളവയായിരുന്നു. മാർക്സിസത്തിൽ മാക് (Mach)ന്റേയും ഫ്രോയിഡ് (Froid)ന്റേയും മറ്റും ആശയങ്ങൾ ഉൾക്കൊള്ളിക്കുവാൻ ശ്രമിച്ചവരെ ഇദ്ദേഹം വിമർശിച്ചു. ഇദ്ദേഹത്തിന്റെ ഖണ്ഡനവാദങ്ങൾ ചിലപ്പോഴൊക്കെ മാർക്സിസ്റ്റിതര തത്ത്വചിന്തകരെയും ലക്ഷ്യമാക്കിയിരുന്നു.

സോവിയറ്റ് മാർക്സിസ്റ്റുകളുടെ ഇടയിൽ നിലനിന്നിരുന്ന യാന്ത്രിക ഭൗതികവാദവും പോസിറ്റിവിസവും തെറ്റാണെന്നും മാർക്സിസ്റ്റു വിരുദ്ധമാണെന്നും ഡെബോറിൻ വാദിച്ചു. 1929 ഏപ്രിലിൽ ചേർന്ന "ദ് സെക്കൻഡ് കോൺഫറൻസ് ഒഫ് മാർക്സിസ്റ്റ്-ലെനിനിസ്റ്റ് സ്കോളർലി ഇൻസ്റ്റിറ്റ്യൂഷൻസ്" (The Second Conference of Marxist-Leninist Scholarly Institutions) ഡെബോറിന്റെ വാദം അംഗീകരിച്ചു. തത്ത്വചിന്താപരമായ സിദ്ധാന്തങ്ങളെ കോൺഫറൻസുകളുടെ തീരുമാനങ്ങൾ വഴി അംഗീകരിക്കുന്ന സംഭവങ്ങളുടെ പട്ടികയിൽ ഇത് ആദ്യത്തേതായിരുന്നു. കമ്യൂണിസ്റ്റ് പാർട്ടിയുടെ സെൻട്രൽ കമ്മിറ്റി ആയിരുന്നു തത്ത്വചിന്തയിലെ പരമമായ സത്യത്തിനു അംഗീകാരം നൽകേണ്ടിയിരുന്നത്. ഹെഗലിന് നൽകിയ പ്രാധാന്യവും സ്റ്റാലിന്റെ ആജ്ഞകളെ പാലിക്കുവാൻ ഡെബോറിൻ പ്രകടിപ്പിച്ച വൈമുഖ്യവും വിമർശനവിധേയമായി. സെൻട്രൽ കമ്മിറ്റിയുടെ താത്പര്യങ്ങളനുസരിച്ചുവേണം തത്ത്വചിന്തകർ നീങ്ങേണ്ടത് എന്ന സ്റ്റാലിന്റെ നിർദ്ദേശത്തെ ഡെബോറിൻ പരസ്യമായി ഒരിക്കലും എതിർത്തിട്ടില്ല. എന്നാൽ അവ അംഗീകരിക്കുവാൻ ഇദ്ദേഹം തയ്യാറായിരുന്നില്ല. 1963 മാർച്ച് 8 ന് ഡെബോറിൻ അന്തരിച്ചു.



</doc>
<doc id="214103" url="https://ml.wikipedia.org/wiki?curid=214103" title="വയറുകടി">
വയറുകടി

വൻകുടലിനെ ബാധിക്കുന്നതും വേഗം പടരുന്നതുമായ ഒരു ഭക്ഷ്യജന്യ രോഗമാണ് വയറുകടി. ബാക്ടീരിയയും, പ്രോട്ടോസോവയും വയറുകടിക്ക് കാരണമാകാറുണ്ട്. 
വയറുകടിക്ക് കാരണമാകുന്ന സൂക്ഷ്മജീവികൾക്കനുസരിച്ച് വയറുകടിയെ ബാക്ടീരിയൽ വയറുകടി എന്നും അമീബിക അതിസാരം എന്നും തരംതിരിക്കാവുന്നതാണ്. പ്രോട്ടോസോവ മൂലമുണ്ടാവുന്ന വയറുകടിയാണ് അമീബിക അതിസാരം. ബാക്ടീരിയൽ വയറുകടിക്ക് പ്രധാന കാരണം ഷിഗെല്ല എന്ന സൂക്ഷ്മാണുവാണ്. സാധാരണയായി അമീബിക അതിസാരം ഉണ്ടാക്കുന്നത് "എന്റമീബ ഹിസ്റ്റോലിറ്റിക്ക" എന്ന പ്രോട്ടോസോവയാണ്.

രണ്ടുതരം വയറുകടിയുടെയും അണുക്കൾ മലത്തിൽക്കൂടിയാണ് പുറത്തുവരുന്നത്. ഈച്ചയും പാറ്റയും ഈ അണുക്കളെ ഭക്ഷ്യപാനീയങ്ങളിൽ എത്തിക്കുന്നു. രോഗാണുബാധിതമായ ആഹാരമോ ജലമോ കഴിക്കുന്നവർക്ക് രോഗമുണ്ടാകുന്നു.

മലവിസർജ്ജനം ഇടയ്ക്കിടെ ഉണ്ടാകുന്നു. മലം വെള്ളം പോലെയാകുന്നു. ഇതിൽ രക്തവും ശ്ലേഷ്മവും കാണപ്പെടുന്നു. ശക്തമായ ഉദരവേദനയും ഉണ്ടാകാറുണ്ട്. വയറുകടിയുടെ ഫലമായി ശരീരത്തിൽ നിന്നും അമിതമായി ജലനഷ്ടം ഉണ്ടാകുന്നു.

ജലനഷ്ടം തടയാനായി രോഗിക്ക് ധാരാളം ജലം നൽകേണ്ടതാണ്. ഓ.ആർ.എസ് ലായിനി ജലനഷ്ടവും ലവണനഷ്ടവും തടയാൻ വളരെ നല്ലതാണ്. ചില തരം വയറുകടിക്ക് ആന്റിബയോട്ടിക്കുകൾ നൽകിയാൽ ശമനം കണ്ടേക്കാം.
രോഗം തടയാനുള്ള ഏറ്റവും നല്ല മാർഗ്ഗം മലം ശരിയായ രീതിയിൽ മറവു ചെയ്യുകയും, ഈച്ചയും പാറ്റയും കയറിയ ഭക്ഷണപദാർഥങ്ങൾ ഒഴിവാക്കുകയുമാണ്.


</doc>
<doc id="214112" url="https://ml.wikipedia.org/wiki?curid=214112" title="ചോരപ്പൈൻ">
ചോരപ്പൈൻ

പശ്ചിമഘട്ടത്തിലെ തദ്ദേശവാസിയായ ഒരു മരമാണ് ചോരപ്പൈൻ. ചെന്നെല്ലി, ചോരപ്പാലി, ചോരപ്പം, ചോരപ്പാതിരി, ചോരപത്രി എന്നെല്ലാം അറിയപ്പെടുന്ന ഈ മരത്തിന്റെ . ഇംഗ്ലീഷിൽ Wild Nutmeg എന്നു പറയുന്നു . 20 മീറ്റർ വരെ ഉയരം വയ്ക്കുന്നു. ഇതിന്റെ കുരുവിൽ നിന്നും വേർതിരിച്ചെടുക്കുന്ന പദാർത്ഥം ഒരു നല്ല ലാർവാനാശിനിയാണെന്ന് കണ്ടിട്ടുണ്ട്. വിത്തുകൾക്ക് ജീവനക്ഷമത കുറവാണ്. ഈർപ്പമുള്ളയിടത്ത് സൂക്ഷിക്കുന്ന വിത്തുകൾ പരമാവധി രണ്ടുമാസം വരെ മുളയ്ക്കാനുള്ള കഴിവു നിലനിർത്തുന്നു.. ചതുപ്പുവനങ്ങളിലാണ് കാണാറുള്ളത്, ചതുപ്പുവനങ്ങൾ കുറഞ്ഞുവരുന്നത് ഈ മരങ്ങളുടെ നാശത്തിനു കാരണമാവുന്നു.



</doc>
<doc id="214122" url="https://ml.wikipedia.org/wiki?curid=214122" title="അടയ്ക്കാപ്പയിൻ">
അടയ്ക്കാപ്പയിൻ

ചിത്തിരപ്പൂവ്‌, കാട്ടുജാതി, പന്തപ്പയിൻ, പശുപതി, പട്ടപ്പണ്ണ്, പാതിരിപ്പൂവ്‌ എന്നെല്ലാം അറിയപ്പെടുന്ന അടയ്ക്കാപ്പയിന്റെ എന്നാണ്. 20 മീറ്ററോളം ഉഅയരം വയ്ക്കുന്ന ഈ മരം പശ്ചിമഘട്ടത്തിലെയും ശ്രീലങ്കയിലെയും 1500 മീറ്റർ വരെ ഉയരമുള്ള കാടുകളിൽ കാണുന്നു . ജാതിക്കയ്ക്ക് പകരം ആയുർവേദത്തിൽ ഉപയോഗിക്കാറുണ്ട്. . ഇംഗ്ലീഷിൽ Bitter Nutmeg എന്നു പറയുന്നു .



</doc>
<doc id="214128" url="https://ml.wikipedia.org/wiki?curid=214128" title="അപനിർമ്മാണവാദം">
അപനിർമ്മാണവാദം

ഫ്രഞ്ച് തത്ത്വചിന്തകനായ ജാക്വസ് ദറിദ അവതരിപ്പിച്ച ഒരു തത്ത്വചിന്താസരണിയാണ് അപനിർമ്മാണം ഘടനാവാദ കാലഘട്ടത്തിനു ശേഷം ഘടനവാദാനന്തര കാലഘട്ടത്തിന്റെ ആരംഭമായിട്ടാണ് അപനിര്മ്മാണ ചിന്താ പദ്ധതിയെ മനസ്സിലാകുന്നത് .പിന്നീട് ഇത് മനശ്ശാസ്ത്രം,നിയമം ,വാസ്തുവിദ്യ തുടങ്ങിയമേഖലകളിലും സ്വാധീനം ചെലുത്തി.ഈ മേഖലകളിലെ സാമ്പ്രദായിക ആശയങ്ങളെ പുനർനിർമ്മിക്കുക എന്ന ആശയമാണ് ഇതു മുൻപോട്ടു വയ്ക്കുന്നത്.

1980കളിൽ ആധുനികാനന്തര വാസ്തുവിദ്യയുടെ വികാസപരിണാമഫലമായ് രൂപംകൊണ്ട ഒരു വാസ്തുശൈലിയാണ് അപനിർമ്മാണ വാസ്തുവിദ്യ( ഇംഗ്ലീഷിൽ: Deconstructivism, Deconstructive architecture ). ഈ ശൈലി അനുവർത്തിച്ച് സൃഷ്ടിക്കുന്ന കെട്ടിടങ്ങൾ ആകൃതിയിൽ മറ്റുള്ളവയിൽനിന്നും തീർത്തും വ്യത്യസപ്പെട്ടിരിക്കുന്നു. ഛിന്നഭിന്നമായ രൂപങ്ങൾ, സങ്കരമായ ആകൃതികൾ എന്നിവയാണ് ഈ നിർമിതികളുടെ സവിശേഷതകൾ.


</doc>
<doc id="214130" url="https://ml.wikipedia.org/wiki?curid=214130" title="ഭവിഷ്യവാദ വാസ്തുവിദ്യ">
ഭവിഷ്യവാദ വാസ്തുവിദ്യ

20-ആം നൂറ്റാണ്ടിന്റെ ആദ്യ ദശകങ്ങളിൽ ഇറ്റലിയിൽ രൂപംകൊണ്ട ഒരു വാസ്തുശൈലിയാണ് ഭവിഷ്യവാദ വാസ്തുവിദ്യ (ഇംഗ്ലീഷ്: Futurist architecture). ചരിത്രപരമായ നിർമ്മിതികളോടുള്ള വിരുദ്ധത, തീവ്രമായ നിറങ്ങളുടെ ഉപയോഗം, ദീർഘവും ചലനാത്മകമായതുമായ രേഖകൾ തുടങ്ങിയവ ഈ ശൈലിയുടെ പ്രത്യേകതകളാണ്. 

1909-ൽ ഇറ്റാലിയൻ കവി ഫിലിപ്പൊ തൊമസ്സോ മാരിനേറ്റി രൂപം നൽകിയ ഭവിഷ്യവാദ കലയുടെ ഒരു ഉപവിഭാഗമായാണ് ഭവിഷ്യവാദ വാസ്തുവിദ്യയെ കണക്കാക്കുന്നത്.


</doc>
<doc id="214134" url="https://ml.wikipedia.org/wiki?curid=214134" title="ചോലവേങ്ങ">
ചോലവേങ്ങ

തിരിപ്പൂ, നീലി, മ്ലാചെതയൻ, നിര, നന്നൽമരം, ചോരക്കാളി, രക്തവേങ്ങ എന്നെല്ലാം അറിയപ്പെടുന്ന് ചോലവേങ്ങ 30 മീറ്റർ വരെ ഉയരം വയ്ക്കുന്ന ഒരു മരമാണ്. . പശ്ചിമഘട്ടത്തിലെങ്ങും ഇന്തോമലേഷ്യയിലും കണ്ടുവരുന്നു . ഇംഗ്ലീഷിൽ Bishop wood, Autumn Maple എന്നെല്ലാം അറിയപ്പെടുന്നു. ആസ്സാമിലെ കാടുകളിൽ കടുവകൾ ഈ മരത്തിൽ നഖം കൊണ്ട് പോറലേൽപ്പിച്ച് അതിർത്തി അടയാളപ്പെടുത്തുന്നു. അമേരിക്കയിലേക്ക് കൊണ്ടുചെന്ന ഈ മരം അവിടെ ഇപ്പോഴൊരു അധിനിവേശവൃക്ഷമായി കണക്കാക്കിവരുന്നു. വളരെപ്പെട്ടെന്നു വളരുന്ന ഈ മരം ഒരു അലങ്കാരവൃക്ഷമായും നട്ടുവളർത്താറുണ്ട്. മുറിച്ചയുടനെ മരത്തിന് വിനാഗിരിയുടെ മണമുണ്ട് . പച്ചകളർന്ന പൂക്കുലകളും തുടർന്ന് ബ്രൌൺ-മഞ്ഞ നിറമുള്ള ഫലങ്ങളും ഇതിനെ ഒരു ഭംഗിയുള്ള വഴിയോരവൃക്ഷമാക്കി മാറ്റുന്നു 



[[zh-min-nan:Ka-tang]

</doc>
<doc id="214139" url="https://ml.wikipedia.org/wiki?curid=214139" title="വിക്സ്">
വിക്സ്

അമെരിക്കൻ കമ്പനിയായ പ്രോക്ടെർ ആന്റ് ഗാംബ്ൾ വിപണിയിൽ ഇറക്കുന്ന മരുന്നുകളുടെ ബ്രാന്റ് നാമാമാണ് വിക്സ്. പ്രധാനമായും ശ്വാസസംബന്ധിയായ പ്രശ്നങ്ങൾക്കാണ് വിക്സ് മരുന്ന് ഉപയൊഗിക്കുന്നത്. വിക്സ് വേപ് റബ്, വിക്സ് ആക്ഷൻ 500 
, വിക്സ് കഫ് ഡ്രോഫ്സ് തുടങ്ങിയവ വിവിധ വിക്സ് ഉല്പന്നങ്ങളാണ്. ഇന്ത്യയിൽ P&G എന്ന കമ്പനിയാണ് വിക്സ് ഉല്പന്നങ്ങൾ നിർമ്മിക്കുന്നത്.


</doc>
<doc id="214143" url="https://ml.wikipedia.org/wiki?curid=214143" title="മാലക്കല്ല്">
മാലക്കല്ല്

കേരളത്തിന്റെ വടക്കേ അറ്റത്തുള്ള കാസർഗോഡ് ജില്ലയിലെ ഒരു മലയോര പ്രദേശമാണ് മാലക്കല്ല്.ഏകദേശം 70 വര്ഷം മുന്പ് കോട്ടയം ജില്ലയിൽ നിന്നും കുടിയേറിയ ഒരു കൂട്ടം ആളുകളാണ് ഇന്ന് കാണുന്ന മാലക്കല്ലിനു രൂപം നൽകിയത് .ഇന്ന് മാലക്കല്ല് മലയോര മേഖലയിലെ ഒരു സുപ്രധാന വാണിജ്യ കേന്ദ്രമാണ് .കാഞ്ഞങ്ങാട്, കാസറഗോഡ്, മംഗലാപുരം, കണ്ണൂർ, ഇരിട്ടി, പാണത്തൂർ തുടങ്ങിയ സ്ഥലവുമായി നല്ല റോഡ്‌ ബന്ധം ഉണ്ട്. ഇവിടുന്ന് അതിർത്തി പ്രദേശമായ കൊടഗിലേക്ക് 8 കി .മി ആണ്. കാഞ്ഞങ്ങാട്ടു നിന്ന് 32 കി.മി അകലെയാണ് മാലക്കല്ല് ലൂർദ് മാതാ ചർച്ച് ,സെന്റ്‌ മേരിസ് സ്കൂൾ തുടങ്ങിയവ ഈ നാടിന്റെ വളർച്ചയ്ക്ക് പ്രധാന പങ്കു വഹിക്കുന്നു.



</doc>
<doc id="214147" url="https://ml.wikipedia.org/wiki?curid=214147" title="പള്ളം രാജു">
പള്ളം രാജു

ഇന്ത്യയിലെ പൊതു പ്രവർത്തകനും കേന്ദ്ര മന്ത്രി സഭയിലെ മാനവവിഭവശേഷി വികസന ക്യാബിനറ്റ് മന്ത്രിയാണ് മല്ലിപുടി പള്ളം രാജു(ജനനം : 31 ആഗസ്റ്റ് 1962). ഒൻപതും പതിന്നാലും പതിനഞ്ചും ലോക്‌സഭകളിൽ അംഗമായിരുന്നു. ഇന്ത്യൻ നാഷണൽ കോൺഗ്രസ്സ് പ്രതിനിധിയായി ആന്ധ്രയിലെ കാക്കിനാഡ മണ്ഡലത്തിൽ നിന്ന് തെരഞ്ഞെടുക്കപ്പെട്ടു.
സ്വാതന്ത്ര്യ സമര സേനാനിയായിരുന്നു മുത്തച്ഛൻ മല്ലിപുടി പള്ളം രാജു. അച്ഛൻ എം.എസ്.സഞ്ജീവി റാവു ആന്ധ്രയിലെ പ്രമുഖ കോൺഗ്രസ് നേതാവും, പ്രധാനമന്ത്രി നരസിംഹറാവുവിന്റെ മന്ത്രിസഭയിൽ ഇലക്‌ട്രോണിക്‌സ് വകുപ്പിന്റെ സഹമന്ത്രിയുമായിരുന്നു. 

ആന്ധ്ര സർവകലാശാലയിൽ നിന്ന് എൻജിനീയറിങ്ങിലും അമേരിക്കയിലെ ഫിലാഡൽഫിയയിലുള്ള ടെമ്പിൾ സർവകലാശാലയിൽ നിന്ന് മാനേജ്മെന്റിലും ബിരുദം നേടി. 
2006 മുതൽ പ്രതിരോധവകുപ്പിൽ സഹമന്ത്രിയായിരുന്നു. ആദ്യ യു.പി.എ.മന്ത്രിസഭയിൽ ലഭിച്ച അതേ വകുപ്പ് തന്നെ രണ്ടാമത്തെ മന്ത്രിസഭയിലും അദ്ദേഹത്തെ തേടിയെത്തി. 
1989-ൽ ആദ്യമായി ലോക്‌സഭയിലേക്ക് തിരഞ്ഞെടുക്കപ്പെടുമ്പോൾ ഒമ്പതാം ലോക്‌സഭയിലെ ഏറ്റവും പ്രായം കുറഞ്ഞ അംഗമായിരുന്നു. പിന്നീട് 2004-ലും 2009-ലും കാക്കിനഡ മണ്ഡലത്തിൽ നിന്ന് വീണ്ടും ലോക്‌സഭയിലെത്തി.


</doc>
<doc id="214149" url="https://ml.wikipedia.org/wiki?curid=214149" title="മനീഷ് തിവാരി">
മനീഷ് തിവാരി

വാർത്താവിതരണം, പ്രക്ഷേപണം എന്നീ വകുപ്പുകളുടെ സ്വതന്ത്ര ചുമതലയുള്ള കേന്ദ്ര സഹമന്ത്രിയാണ് മനീഷ് തിവാരി. 
യൂത്ത് കോൺഗ്രസ് വഴി രാഷ്ട്രീയത്തിലേക്ക് വന്നു. 1998-2000 കാലത്ത് യൂത്ത് കോൺഗ്രസ് പ്രസിഡന്റായി. 2004 ൽ ലോക്‌സഭയിലേക്ക് മത്സരിച്ച് തോറ്റു, 2009 ൽ ലുധിയാനയിൽ നിന്ന് എം.പി.യായി. 2008-ൽ കോൺഗ്രസ് വക്താവായി ചുമതലയേറ്റു.


</doc>
<doc id="214152" url="https://ml.wikipedia.org/wiki?curid=214152" title="സ​ണ്ണി എം. കവിക്കാട്">
സ​ണ്ണി എം. കവിക്കാട്

മലയാളത്തിലെ പുതുതലമുറ കവികളിലൊരാളായിരുന്നു സണ്ണി എം. കവിക്കാട്. (1967 - 2012 മെയ് 14). മികച്ച വാഗ്മിയും നോവലിസ്റ്റും ദളിത് സംഘടനാപ്രവർത്തകനുമായിരുന്നു അദ്ദേഹം. 

കോട്ടയം മധുരവേലി സ്വദേശിയായ സണ്ണി കപിക്കാട് വിവിധ ആനുകാലികങ്ങളിൽ സ്ഥിരമായി കവിതകളെഴുതിയിരുന്നു. "കവിതയിൽ രാഷ്ട്രീയത്തെകൊണ്ടുവരിക എന്ന കടമയായിരുന്നു അദ്ദേഹം നിർവ്വഹിച്ചത്. ശബ്ദമില്ലാത്തവർക്ക് ശബ്ദം നൽകുക എന്നതായിരുന്നു ഈ രാഷ്ട്രീയം" എന്ന നിരീക്ഷണം ഇദ്ദേഹത്തിന്റെ കവിതകളെക്കുറിച്ച് ഉണ്ടായിട്ടുണ്ട്. 

പ്രശസ്ത ദളിത് സംഘടനാപ്രവർത്തകനായ സണ്ണി കപിക്കാടിന്റെയും ഇദ്ദേഹത്തിന്റെയും പേരുകളിലെ സാമ്യം പലപ്പോഴും ആശയക്കുഴപ്പം സൃഷ്ടിക്കാറുണ്ട്. അതിനെ കുറിച്ച് പച്ചക്കുതിര മാസികയിൽ വന്ന അഭിമുഖത്തിൽ സണ്ണി കവിക്കാട് വിശദീകരിച്ചിടുള്ളത്, തന്റെ നാട്ടുകാരൻ തന്നെയായ എം.എം. പൈലി എന്നയാൾ പിൽക്കാലത്ത് അനിൽകുമാർ എന്ന പേര് സ്വീകരിക്കുകയും അദ്ദേഹം പിന്നീട് എഴുതിത്തുടങ്ങിയപ്പോൾ തന്റെ പേരിനെ അനുകരിച്ച് സണ്ണി കപിക്കാട് എന്ന പേര് സ്വീകരിക്കുകയായിരുന്നുവെന്നുമാണ്. 

പരേതനായ പാലക്കത്തറ പത്രോസിന്റെയും അന്നയുടെയും മകനാണ്. ഭാര്യ ലിസി വടകരപുളിയോരത്തു കുടുംബാംഗമാണ്. മക്കൾ: അഖിലേഷ്, അനില. 

സണ്ണി കവിക്കാടിന്റെ കവിതകളുടെ സമാഹരങ്ങളായി രണ്ട് പുസ്തകങ്ങൾ പ്രസിദ്ധീകരിക്കപ്പെട്ടിട്ടുണ്ട്.


</doc>
<doc id="214176" url="https://ml.wikipedia.org/wiki?curid=214176" title="ജനനി-ശിശു സുരക്ഷാ കാര്യക്രം">
ജനനി-ശിശു സുരക്ഷാ കാര്യക്രം

സർകാർ ആശുപത്രികളിലും പൊതു ആരോഗ്യകേന്ദ്രങ്ങളിലും പ്രസവിക്കുന്ന സ്ത്രീകൾക്കും അവരുടെ നവജാതശിശുക്കൾക്കും സൗജന്യമായി ചികിത്സ, പരിശോധനകൾ, ഭക്ഷണം എന്നിവ നൽകുന്നതിന് കേന്ദ്രസർക്കാർ 2012 ആഗസ്ത് മുതൽ ആരംഭിച്ച പദ്ധതിയാണ് ജനനി-ശിശു സുരക്ഷാ കാര്യക്രം. ഈ പദ്ധതി കേരളത്തിലെ എല്ലാ സർക്കാർ ആശുപത്രികളിലും സൗജന്യമായി നടപ്പാക്കിയിട്ടുണ്ട്. 

ദേശീയ ഗ്രാമീണ ആരോഗ്യ ദൌത്യം (National Rural Health Mission - NRHM) ദേശീയ തലത്തിൽ നടപ്പാക്കുന്ന ഒരു പദ്ധതിയാണിത്. ‘’‘ജനനി സുരക്ഷ യോജന’‘’ (JSY- 2005ലാണ് തുടക്കം) യ്ക്ക് കുടപിടീക്കുന്നത പദ്ധതിയാണ്, ‘’‘ജനനി ശിശു സുരക്ഷ പദ്ധതി‘’‘ [Janani–Shishu Suraksha Karyakram – JSSK (2011 ജൂണിൽ തുടക്കമിട്ടു)].

എ.പി.എൽ/ ബിപി.എൽ വ്യത്യാസമില്ലാതെ, സർകാർ ആശുപത്രിയിൽ പ്രസവിക്കുന്ന സ്ത്രീകൾ, പ്രസവശേഷം 42 ദിവസം വരെയും നവജാതശിശുക്കൾ ജനനശേഷം 30 ദിവസം വരെയും ഈ പദ്ധതിയിയുടെ ഗുണഭോക്താക്കളാണ്. വരുമാനത്തിന്റെ കാര്യത്തിലോ പ്രസവത്തിന്റെ എണ്ണത്തിലോ ഉയർന്ന പരിധി നിഷ്കർഷിച്ചിട്ടില്ല

മുഴുവൻ പ്രസവചികിത്സാച്ചെലവുകളും ഗർഭിണിക്ക് സൗജന്യമായി ലഭിക്കുന്ന പദ്ധതിയാണ് ഇത്. മരുന്ന്, ലബോറട്ടറി പരിശോധന, എക്സ്-റേ(റേഡിയോഗ്രാഫി), സ്കാനിങ്, ആവശ്യമെങ്കിൽ രക്തം, രക്തപരിശോധനകൾ തുടങ്ങിയ എല്ലാ ചെലവുകളും ഈ പദ്ധതി അനുസരിച്ച് സർകാർ വഹിക്കുന്നു. കൂടാതെ സാധാരണ പ്രസവത്തിന് വിധേയയാവുന്ന സ്ത്രീക്ക് പ്രസവശേഷം മൂന്നുദിവസം വരെയും സിസേറിയൻ പ്രസവത്തിനു വിധേയയാവുന്ന സ്ത്രീക്ക് പ്രസവശേഷം ഏഴുദിവസം വരെയും ഭക്ഷണം ആശുപത്രിയിൽ നിന്ന് നൽകുന്നു. . ഗർഭിണിക്ക് ഉയർന്ന ആശുപത്രിയിലെ ചികിത്സ ആവശ്യമാണെങ്കിൽ അവിടേയ്ക്കുള്ള യാത്ര, പ്രസവശേഷം വീട്ടിലേയ്ക്കുള്ള യാത്ര എന്നിവയുടെയും ചെലവുകൾ ആശുപത്രി തന്നെ വഹിക്കും. എന്നാൽ സർകാർ ആശുപത്രിയിലെ പേ-വാർഡുകളുടെ (Pay-Wards) വാടക ഇതിൽ ഉൾക്കൊള്ളുന്നില്ല. കൂടാതെ ടോണിക്കുകൾ, പ്രോട്ടീൻ പൌഡർ മുതലായ അധികമരുന്നുകളും സൗജന്യസേവനത്തിൽ ഉൾപ്പെട്ടിട്ടില്ല.

സർക്കാർ ആശുപത്രികളിൽ പ്രസവിക്കാനെത്തുന്നവർക്ക് ആശുപത്രിയിലേക്കും തിരിച്ചും യാത്രാ ചിലവ്. സർക്കാർ ആശുപത്രികളിൽ പ്രസവിച്ച അമ്മമാർക്ക് 42 ദിവസവും നവജാത ശിശുക്കൾക്ക് 30 ദിവസവും സൌജന്യ ചികിത്സ. നവജാത ശിശുവിന് അസുഖം മൂലം ആശുപത്രിയിൽ കിടക്കേണ്ടിവന്നാൽ 30 ദിവസം പ്രായം വരെ മേൽ പറഞ്ഞ എല്ലാചെലവുകളും സൌജന്യമായിരിക്കും.

പ്രസവശേഷം സ്തീക്ക് പ്രാതൽ, തദ്ദേശീയമായി ലഭിക്കുന്ന പഴവർഗങ്ങൾ. ഉച്ചഭക്ഷണം, ചായയും ലഘുഭക്ഷണവും, അത്താഴം എന്നിവ സൌജന്യമായി നൽകാൻ ഈ പദ്ധതി നിർദ്ദേശിക്കുന്നു. സാധാരണ പ്രസവത്തിന് വിധേയയാവുന്ന സ്ത്രീക്ക് പ്രസവശേഷം മൂന്നുദിവസം വരെയും സിസേറിയൻ പ്രസവത്തിനു വിധേയയാവുന്ന സ്ത്രീക്ക് പ്രസവശേഷം ഏഴുദിവസം വരെയും ആണ് ഈ ആനുകൂല്യം ലഭിക്കുക.

ഈ പദ്ധതി നടപ്പാക്കുന്ന ആശുപത്രികൾക്ക് സാധാരണ പ്രസവത്തിന് 1650 രൂപയും സിസേറിയൻ പ്രസവത്തിന് 3300 രൂപയും ഗവർണ്മെന്റിൽ നിന്ന് ലഭിക്കുന്നു. പ്രസവശേഷം സ്ത്രീകൾക്ക് ഭക്ഷണം നൽകുന്നതിന് ഒരു ദിവസം പരമാവധി 100 രൂപ എന്ന കണക്കിൽ നിലനിർത്തിയിരിക്കുന്നു.

പരമാവധി നിശ്ചിത എണ്ണം വരെ എന്ന പരിധി വെയ്ക്കാതെ എല്ലാ പ്രസവങ്ങൾക്കും ധനസഹായം നൽകുന്നതിനാൽ ഇത് ജനസംഖ്യാനിയന്ത്രണപരിപാടിയെ ദോഷകരമായി ബാധിക്കുമെന്ന് ആശങ്ക ഉയരുന്നു

ഭരതത്തിൽ ജനിച്ച് ഒരു വർഷത്തിനകം 13ൽക്ഷം കുട്ടികൾ മരിയ്ക്കുന്നു. ഇതിലെ മുക്കാൽ ഭാഗവും പ്രസവിച്ച ആദ്യ ആഴ്ചയിൽ തന്നെ സംഭവിക്കുന്നു.

കേരളത്തിൽ പ്രസവിക്കുന്ന ഒരു ലക്ഷം അമ്മമരിൽ 60 പേർ മരിയ്ക്കുന്നു. 1000 കുട്ടികൾ ജനിയ്ക്കുമ്പോൾ 13 പേർ മരിയ്ക്കുന്നു.
തൃശൂരിലെ സർക്കാർ ആശുപത്രികളിൽ 2012 ആഗസ്റ്റ് 16ന് പദ്ധതി തുടങ്ങി.


</doc>
<doc id="214188" url="https://ml.wikipedia.org/wiki?curid=214188" title="ക്ലോഡ് ഡെബ്യുസി">
ക്ലോഡ് ഡെബ്യുസി

ക്ലോഡ് ഡെബ്യുസി (1862 ഓഗസ്റ്റ് 22 – 1918 മാർച്ച് 25) ഫ്രഞ്ച് ഗാനരചയിതാവായിരുന്നു. പാരിസിന്റെ പ്രാന്തപ്രദേശത്ത് താമസിച്ചിരുന്ന ഡെബ്യൂസിയുടെ കുടുംബം പിന്നീട് പാരിസ് നഗരത്തിലേക്ക് താമസം മാറ്റി. ഒൻപതാമത്തെ വയസിൽ പിയാനോപഠനം ആരംഭിച്ച ഡെബ്യൂസി പതിനൊന്നാമത്തെ വയസ്സിൽ പാരിസ് കൺസർവേറ്ററിയിൽ വിദ്യാർഥിയാവുകയും പതിനൊന്നു വർഷക്കാലം പിയാനോ, സിദ്ധാന്തം, രചന എന്നിവ പഠിക്കുകയും ചെയ്തു.

പഠിക്കുന്ന കാലത്തുതന്നെ പരമ്പരാഗത സംഗീതസിദ്ധാന്തങ്ങളെ എതിർത്ത ഡെബ്യൂസി കൺസർവേറ്ററിയിലെ ഒരു റിബലായിട്ടാണ് അറിയപ്പെട്ടത്. പുതിയ സംഗീതശബ്ദലയങ്ങൾക്കും സ്വരമാധുര്യത്തിനുമുള്ള അന്വേഷണങ്ങളിൽ ഇദ്ദേഹം ഏർപ്പെട്ടു. കൗമാരപ്രായത്തിൽ റഷ്യ സന്ദർശിച്ച ഡെബ്യൂസിയെ അവിടത്തെ നാടൻ സംഗീതവും ബെറോഡിന്റെയും മറ്റും വ്യത്യസ്തമായ സംഗീതശൈലികളും വളരെയധികം ആകർഷിച്ചു.

സംഗീത രചനയിൽ ശ്രദ്ധകേന്ദ്രീകരിക്കാൻ തീരുമാനിച്ച ഡെബ്യൂസി 22-ആമത്തെ വയസ്സിൽ "ദ് പ്രൊഡിഗൽ സൺ" എന്ന ഗാനത്തിന് പ്രസിദ്ധമായ "പ്രിഡി റോം" അവാർഡ് നേടി. ഇതേത്തുടർന്ന് മൂന്നു വർഷക്കാലം റോമിൽ താമസിച്ച് സംഗീത രചന നടത്തി. "സ്പ്രിങ്" എന്ന ഗാനം അവതരിപ്പിക്കുവാൻ അനുമതിലഭിക്കാത്തതിനെ തുടർന്ന് ഡെബ്യൂസി റോമിലെ താമസം അവസാനിപ്പിക്കുകയും "ദ് ബ്ലസഡ് ഡമോസൽ" എന്നൊരു ഗാനം കൂടി രചിക്കുകയും ചെയ്തു.

പാരിസിൽ തിരിച്ചെത്തിയ ഡെബ്യുസി ബോദളയർ, മല്ലാർമെ തുടങ്ങിയ കവികളുമായും ഇംപ്രഷനിസ്റ്റ് ചിത്രകാരന്മാരുമായും സഹകരിച്ച് പുതിയ കലാസങ്കേതങ്ങൾക്കായുള്ള പ്രവർത്തനങ്ങളിൽ ഏർപ്പെട്ടു. വെർലെയ് ൻ, ബോദളയർ എന്നിവരുടെ കവിതകൾ സ്വന്തമായ ശൈലിയിൽ അവതരിപ്പിച്ചു. "പ്രല്യൂഡ് റ്റു ദി ആഫ്ടർ നൂൺ ഒഫ് എ ഫാൺ" എന്ന സ്വന്തം രചന വാദ്യസംഗീതത്തിനുവേണ്ടി അവതരിപ്പിച്ചു. പിൽക്കാലത്ത് പ്രസിദ്ധനർത്തകനായ നിജിൻസ്കി ഈ രചന ഒരു ബാലെ രൂപത്തിൽ അവതരിപ്പിച്ച് ജനശ്രദ്ധ ആകർഷിക്കുകയുണ്ടായി.

ഒരു മികച്ച പിയാനിസ്റ്റ് കൂടിയായിരുന്ന ഡെബ്യുസിയുടെ മിക്ക രചനകളും പിയാനോക്കുവേണ്ടിയുള്ളവയായിരുന്നു. വാദ്യസംഗീതത്തിനുവേണ്ടി രചനകൾ നടത്തുന്നതിലും ഡെബ്യുസി വൈദഗ്ദ്ധ്യം പ്രദർശിപ്പിച്ചു. "പെല്ലെ ആന്റ് മെലിസാന്റ്" എന്ന ഓപ്പറ ഡെബ്യുസിയുടെ മറ്റൊരു സംഭാവനയാണ്. വനത്തിലും, ഇരുമാളികയിലും, ഗുഹയിലുമായി അരങ്ങേറുന്ന രംഗങ്ങളിൽ പ്രേമവും അസൂയയും ദുരിതവും കൂടിക്കലരുന്നു. സ്വന്തം കുഞ്ഞിനുവേണ്ടി ഡെബ്യൂസി രചിച്ച "ചിൽഡ്രൻസ് കോർണർ" എന്ന പിയാനോ ഗാനവും "ദ് ബോക്സ് ഒഫ് ടോയ്സ്" എന്ന ബാലെയും പ്രസിദ്ധമാണ്. സംഗീത സംബന്ധിയായ ലേഖനങ്ങൾ ഫ്രഞ്ച് മാസികകളിൽ പ്രസിദ്ധീകരിക്കുന്നതിലും ഡെബ്യൂസി താൽപര്യം പ്രദർശിപ്പിച്ചിരുന്നു. "മിസ്റ്റർ ക്വാർട്ടർ നോട്ട്" എന്ന കൃതിയിൽ ഇവ സമാഹരിക്കപ്പെട്ടിട്ടുണ്ട്. ഒന്നാം ലോകമഹായുദ്ധകാലത്ത് ബെൽജിയത്തിൽ ജർമനി ബോംബുകൾ വർഷിച്ച സംഭവത്തെ ആസ്പദമാക്കി "ക്രിസ്തുമസ് ഒഫ് ദ് ഹോംലെസ് ചിൽഡ്രൻ" എന്ന മനോഹരഗാനം രചിച്ചു. "ജോൺ ഒഫ് ആർക്കിനെ" സംബന്ധിച്ച ഒരു രചനയിലേർപ്പെട്ടുവെങ്കിലും അതു പൂർത്തിയാക്കാൻ ഡെബ്യൂസിന് കഴിഞ്ഞില്ല. പാരിസിലെ ബോംബാക്രമണസമയത്താണ് അർബുദം ബാധിച്ച് അദ്ദേഹം അന്തരിച്ചത്. ശവസംസ്കാരച്ചടങ്ങുകൾപോലും ബോംബാക്രമണത്തിൽ അലങ്കോലപ്പെട്ടു.




</doc>
<doc id="214192" url="https://ml.wikipedia.org/wiki?curid=214192" title="മൈസൂർ കൊട്ടാരം">
മൈസൂർ കൊട്ടാരം

കർണാടകത്തിലെ മൈസൂരുവിൽ സ്ഥിതിചെയ്യുന്ന പ്രശസ്തമായ ഒരു കൊട്ടാരമാണ് മൈസൂർ കൊട്ടാരം. അംബാ വിലാസ് കൊട്ടാരം എന്നും ഇത് പ്രാദേശികമായ് അറിയപ്പെടുന്നു. മൈസൂരുഭരിച്ചിരുന്ന വാഡിയാർ രാജവംശത്തിന്റെ ഔദ്യോഗിക വസതിയായിരുന്നു ഈ കൊട്ടാരം. 

കൊട്ടാരങ്ങളുടെ നഗരം എന്നാണ് മൈസൂരു അറിയപ്പെടുന്നത്. മൈസൂരിലെത്തന്നെ ഏറ്റവും പ്രസിദ്ധമായ കൊട്ടാരവും ഇതാണ്. വാഡിയാർ രാജാക്കന്മാർ 14ആം നൂറ്റാണ്ടിലാണ് ആദ്യമായ് ഒരു കൊട്ടാരം നിർമ്മിക്കുന്നത്. എന്നാൽ ഇത് പിൽകാലത്ത് പലവട്ടം തകർക്കപ്പെടുകയും പുനഃനിർമ്മിക്കപ്പെടുകയുമുണ്ടായി. നാം ഇന്നുകാണുന്ന കൊട്ടാരത്തിന്റെ നിർമ്മാണം 1897ലാണ് ആരംഭിക്കുന്നത്. 1912ൽ ഇതിന്റെ പണി പൂർത്തിയായി. 1940കളിൽ ഈ കൊട്ടാരം വീണ്ടും വിസ്തൃതമാക്കുകയുണ്ടായി.

ഇന്ന് ഇന്ത്യയിലെ ഒരു പ്രധാന വിനോദസഞ്ചാരകേന്ദ്രമാണ് മൈസൂർ കൊട്ടാരം. പ്രതിവർഷം 27 ലക്ഷത്തോളം സഞ്ചാരികൾ ഈ കൊട്ടാരം സന്ദർശിക്കുന്നുണ്ട് എന്നാണ് കണക്കാക്കുന്നത്.
കൊട്ടാരത്തിനകത്ത് ചിത്രീകരണം അനുവദിച്ചിട്ടില്ല.ഇന്ത്യൻ സഞ്ചാരികളിൽനിന്ന് 50 രൂപ പ്രവേശന തുകയായ് ഈടക്കുമ്പോൾ വിദേശീയരിൽനിന്ന് 200 രൂപയാണ് ഈടാക്കുന്നത്. കൊട്ടാരത്തിനകത്ത് പാദരക്ഷകളും അനുവദിച്ചിട്ടില്ല

ഇൻഡോ സാർസനിക് എന്നറിയപ്പെടുന്ന വാസ്തുശൈലിയാണ് മൈസൂർ കൊട്ടാരത്തിന്റെ നിർമ്മാണത്തിൽ അനുവർത്തിച്ചിരിക്കുന്നത്. ഹിന്ദു, രജപുത്ര, ഗോതിക് , ഇസ്ലാം വാസ്തുവിദ്യകളുടെ സങ്കരരൂപമാണ് ഇൻഡോ സാർസനിക് വാസ്തുവിദ്യ. മാർബിളിൽ തീർത്ത അർധകുംഭകങ്ങളോടുകൂടിയ മൂന്നുനില മന്ദിരമാണ് ഈ കൊട്ടാരം. വലിയൊരു ഉദ്യാനത്താൽ കൊട്ടാരം ചുറ്റപ്പെട്ടിരിക്കുന്നു.

ഹെന്രി ഇർവിൻ എന്ന ബ്രിട്ടീഷുകാരനാണ് കൊട്ടാരസമുച്ചയത്തിന്റെ വാസ്തുശില്പി.

കൊട്ടാരത്തിന്രെ ചിത്രപ്പണികൾ രവിവർമ്മയാണ് ചെയ്തിരിക്കുന്നത്.

എല്ലാ വർഷവും ശരത്കാലത്ത് നടക്കുന്ന മൈസൂർ ദസറ മഹോത്സവത്തിന്റെ പ്രധാന വേദി മൈസൂർ കൊട്ടാരമാണ്. 

മൈസൂർ കൊട്ടാര സമുച്ചയത്തിനകത്ത് ആകെ 12 ഹൈന്ദവ ക്ഷേത്രങ്ങളുണ്ട്. ഇവയിൽ ഏറ്റവും പഴക്കമേറിയത് 14ആം നൂറ്റാണ്ടിൽ നിർമിച്ചതാണ്. ഏറ്റവും പുതിയത് 1953ൽ നിർമിച്ചതും.

ചില പ്രധാന ക്ഷേത്രങ്ങൾ:


സവിശേഷമായ പല മുറികളും ഈ കൊട്ടാരത്തിലുണ്ട്.



</doc>
<doc id="214195" url="https://ml.wikipedia.org/wiki?curid=214195" title="തൂൺ">
തൂൺ

വാസ്തുവിദ്യയിലും, സംരചനാ യന്ത്രശാസ്ത്രത്തിലും() വ്യാപകമായ് ഉപയോഗിക്കുന്ന ഒരു പദമാണിത്. ഒരു നിർമ്മിതിയെ താങ്ങിനിറ്ത്തുകയും അവയിലനുഭവപ്പെടുന്ന ബലത്തെ നിർമ്മിതിയുടെ അസ്തിവാരത്തിലേക്ക് പ്രേഷണം ചെയ്യുകയും ചെയ്യുന്ന ലംബമാനമായ ഘടകമാണ് തൂണ് (ഇംഗ്ലീഷിൽ:Column, pillar). സ്‌തൂപം, സ്തംഭം എന്നീ നാമങ്ങളിലും തൂണ് അറിയപ്പെടാറുണ്.

പ്രാചീന ഈജിപ്ഷ്യൻ, മെസൊപൊട്ടേമിയൻ നിർമിതികളിലെല്ലാം തന്നെ തൂണുകൾ വ്യാപകമായ് പ്രയോജനപ്പെടുത്തിയിരുന്നു. ഈജിപ്റ്റിലെ പല പുരാതന ക്ഷേത്ര മന്ദിരങ്ങളിലെല്ലാം ഭീമാകാരമായ തൂണുകൾ കാണാൻ സാധിക്കും.

പുരാതനകാലഘട്ടത്തിൽ വളരെ വിപുലമായ തൂണുകൾ ഉപയോഗിച്ചുതുടങ്ങിയത് പേർഷ്യക്കാരാണ്. അപാദന എന്നറിയപ്പെടുന്ന പ്രാചീന പേർഷ്യൻ മണ്ഡപത്തിൽ 1000ത്തോളം തൂണുകളുണ്ടായിരുന്നു
ഈജിപ്റ്റുകാരും പേർഷ്യക്കാരും സാധാരണയായി കെട്ടിടത്തിനകത്താണ് തൂണുകൾ ഉപയോഗിച്ചിരുന്നത്. മേൽക്കൂരയെ താങ്ങിനിർത്തുക എന്നതായിരുന്നു അവയുടെ പ്രധാന ധർമ്മം. കെട്ടിടത്തിന്റെ പുറമേയുള്ള ഭിത്തികളെ അവർ ചുമർച്ചിത്രങ്ങൾ കൊണ്ടും കൊത്തുപണീകൾ കൊണ്ടും അലങ്കരിച്ചു. എന്നാൽ പ്രാചീന യവനശില്പികളും, അവരെ തുടർന്ന് റോമക്കാരും തൂണുകളുടെ ഉപയോഗം കെട്ടിടത്തിനു പുറത്തേക്കും വ്യാപിപ്പിച്ചു. കെട്ടിടത്തിനകത്തും പുറത്തുമായ് മേൽക്കൂരയെ താങ്ങിനിർത്തുന്ന അനവധി തൂണുകളാണ് പ്രാചീന യവന റോമൻ വാസ്തുസൃഷ്ടികളുടെ പ്രത്യേകത. ഏതൻസിലെ പാർത്ഥനെൺ ക്ഷേത്രം ഇതിനുദാഹരണമാണ്. ഗ്രീക്കുകാർ രൂപം നൽകിയ പൗരാണിക തൂണുകൾ(Classical order) ഇന്നും ലോകവ്യാപകമായ് പ്രയോജനപ്പെടുത്തുന്നു.
ഡോറിക്, അയോണിക്, കൊറിന്തിയൻ എന്നിവയാണ് പൗരാണിക ഗ്രീക് സ്തംഭങ്ങൾ(തൂണുകൾ). ഇവ വിപുലീകരിച്ച് റോമക്കാർ സൃഷ്ടിച്ചതാണ് ടസ്കൻ, കോമ്പസിറ്റ് തുടങ്ങിയ തൂണുകൾ.


</doc>
<doc id="214196" url="https://ml.wikipedia.org/wiki?curid=214196" title="ചാൾസ് ഡെമൂത്">
ചാൾസ് ഡെമൂത്

ചാൾസ് ഡെമൂത് അമേരിക്കൻ ചിത്രകാരനായിരുന്നു. 1883 നവംബർ 8-ന് ലങ്കാസ്റ്ററിൽ ജനിച്ചു. ചെറുപ്പം മുതൽ ചിത്രകല സ്വയം പഠിച്ചു. 1905 മുതൽ 13 വരെ പെൻസിൽവാനിയ "അക്കാദമി ഒഫ് ഫൈൻ ആർട്ട്സിൽ" പഠനം നടത്തി.

ഇതിനിടയ്ക്ക് 1907 മുതൽ ഒരു വർഷം യൂറോപ്പ് സന്ദർശിക്കുകയും നിയോ-ഇംപ്രഷനിസ്റ്റുകളുടേയും ക്യൂബിസ്റ്റുകളുടേയും രചനാശൈലി മനസ്സിലാക്കുകയും ചെയ്തു. അമേരിക്കയിൽ ക്യൂബിസ്റ്റ് ശൈലി അവതരിപ്പിച്ചത് ഇദ്ദേഹമാണ്. ഹാഗ് ബ്രെക്കന്റിഡ്ജിൽ നിന്നും നിശ്ചലചിത്രരചന സ്വായത്തമാക്കിയ ഇദ്ദേഹം ആ രംഗത്തും മികച്ച സംഭാവനകൾ നൽകിയിട്ടുണ്ട്. പൂക്കളേയും നിശ്ചലജീവിത ദൃശ്യങ്ങളേയും അധികരിച്ചുള്ള ഇദ്ദേഹത്തിന്റെ രചനകൾ ശ്രദ്ധേയങ്ങളാണ്.

ആദ്യകാലത്ത് ജലച്ചായത്തിലും പിന്നീട് എണ്ണച്ചായത്തിലുമായിരുന്നു ചിത്രങ്ങൾ വരച്ചത്. ചിത്രങ്ങളുടെ തലക്കെട്ടുകളിൽ മിക്കപ്പോഴും വിരുദ്ധോക്തി പ്രയോഗിക്കുക പതിവായിരുന്നു. "ഫോർ ടൂ ഫാക്ടറി ചിമ്മിനീസ്" ഒരുദാഹരണം. ഇദ്ദേഹത്തിന്റെ ഏറ്റവും വിഖ്യാതമായ ചിത്രം "ഐ സാ ദ് ഫിഗർ ഫൈവ് ഇൻ ഗോൾഡ്" (1928) ആണ്. ബൽസാക്, ഹെൻട്രി ജെയിംസ്, സോള, പോ എന്നിവർക്കുവേണ്ടി ഡെമൂത് വരച്ച ഇല്ലസ്ട്രേഷനുകൾ വിശ്വപ്രസിദ്ധമാണ്. തന്റെ വിരുദ്ധോക്തിപരമായ ജീവിതവീക്ഷണം വെളിപ്പെടുത്തുന്ന ഒരു നാടകവും ഇദ്ദേഹം രചിച്ചിട്ടുണ്ട് "അസുരെ അസേർഡ്" (1913). 1935 ഒക്ടോബർ 23-ന് ലങ്കാസ്റ്ററിൽ ഇദ്ദേഹം നിര്യാതനായി. 



</doc>
<doc id="214202" url="https://ml.wikipedia.org/wiki?curid=214202" title="നീലവാക">
നീലവാക

തെക്കേ അമേരിക്കയിൽ നിന്നും അലങ്കാരവൃക്ഷമായി ലോകം മുഴുവൻ വ്യാപിച്ച നീലവാകയുടെ എന്നാണ്. നീലനിറമുള്ള പൂക്കൾ മിക്കവാറും എല്ലാ ശാഖകളിലും ഒരുമിച്ചുണ്ടാവും. 20 മീറ്റർ വരെ വളരുന്ന ഇലപൊഴിക്കും വൃക്ഷം. തേനീച്ചകളെ ആകർഷിക്കുന്ന വലിയ പൂക്കൾ. കാറ്റിനെ തടയാനും തണലിനായും ഭംഗിക്കായും നട്ടുവളർത്തുന്നു. തടി വിറകായി ഉപയോഗിക്കാം . പല നാട്ടിലും ഇതിനെയൊരു അധിനിവേശസസ്യമായി കരുതിവരുന്നു. 



</doc>
<doc id="214209" url="https://ml.wikipedia.org/wiki?curid=214209" title="റോ ഓഫിയൂക്കി നെബുല">
റോ ഓഫിയൂക്കി നെബുല

സർപ്പധരൻ നക്ഷത്രരാശിയിലെ ρ ഓഫിയൂക്കി നക്ഷത്രത്തിന്റെ 1°തെക്കു ഭാഗത്ത് സ്ഥിതിചെയ്യുന്ന ഒരു നീഹാരികയാണ് റോ ഓഫിയൂക്കി നെബുല. സൗരയൂഥത്തിന്റെ അടുത്തുള്ള നക്ഷത്രരൂപീകരണപ്രദേശങ്ങളിൽ ഒന്നാണിത്. ഭൂമിയിൽ നിന്ന് 131 ± 3 പാർസെക് അകലെയാണിതിന്റെ സ്ഥാനം.


</doc>
<doc id="214219" url="https://ml.wikipedia.org/wiki?curid=214219" title="ആറ്റുഞാവൽ">
ആറ്റുഞാവൽ

കരിഞ്ഞാറ, കരിഞ്ഞാവൽ, കട്ടായിരി, നീർഞ്ഞാവൽ എന്നെല്ലാം അറിയപ്പെടുന്ന ആറ്റുഞാവലിന്റെ എന്നാണ്. പശ്ചിമഘട്ടത്തിലും ശ്രീലങ്കയിലെയിലെയും 1400 മീറ്റർ വരെ ഉയരമുള്ളിടത്ത് കാണുന്ന ഈ വന്മരം 60 മീറ്റർ വരെ ഉയര വയ്കും.

വിത്തുവഴിയാണ് പ്രജനനം. അണ്ണാൻ തുടങ്ങിയ സസ്തനികളും പക്ഷികളും വിത്തു വിതരണത്തിനു സഹായിക്കുന്നു. വിത്തിന് അങ്കുരണ ശേഷി കുറവാണ്.

ഞാവൽ



</doc>
<doc id="214225" url="https://ml.wikipedia.org/wiki?curid=214225" title="എ.യു.പി. സ്കൂൾ ചിറ്റിലഞ്ചേരി">
എ.യു.പി. സ്കൂൾ ചിറ്റിലഞ്ചേരി

പാലക്കാട് ജില്ലയിലെ ആലത്തൂർ ഉപജില്ലയിലെ എ.യു.പി.സ്കൂൾ 1893-ൽ 27 വിദ്യാർത്ഥികളുമായി എഴുത്തുപള്ളിക്കൂടമായി തുടങ്ങിയതാണ്. 1903ൽ ഇതിനെ ഒരു അംഗീകൃത വിദ്യാലയമാക്കി ഇപ്പോഴത്തെ സ്ഥലത്തേക്ക് പതിയിൽ കേശവൻ നായർ മാറ്റി സ്ഥാപിച്ചു. 1952-ൽ സേതുമാധവൻ നായർ ഈ സ്ഥാപനത്തെ ഹൈയർ എലിമെന്ററി സ്കൂൾ ആക്കി ഉയർത്തി. 1993-ൽ സ്കൂൾ നൂറാം വാർഷികം ആഘോഷിച്ചു. 



</doc>
<doc id="214233" url="https://ml.wikipedia.org/wiki?curid=214233" title="തണ്ടിടിയൻ">
തണ്ടിടിയൻ

20 മീറ്റർ വരെ ഉയരം വയ്ക്കുന്ന ഒരു നിത്യഹരിതവൃക്ഷമാണ് പോനാവ് അഥവാ തണ്ടിടിയൻ. വംശനാശഭീഷണി നേരിടുന്ന ഈ വൃക്ഷത്തിന്റെ . Extinct ആയെന്നു തന്നെ കരുതിയിരുന്ന ഈ വൃക്ഷം വീണ്ടും കണ്ടെത്തുകയായിരുന്നു. പാലക്കാട്‌ വിടവിനു തെക്കാണ്‌ ഇവയുടെ യഥാർത്ഥ വാസസ്ഥലം. അവിടെ നിന്നും 700 കിലോമീറ്റർ അകലെ ഉത്തരകന്നഡയിലും പിന്നീട് കണ്ടെത്തുകയുണ്ടായി . ഇവയെ പഴയ കാവുകളിലും കാടുകളിലുമാണ് കണ്ടെത്തിയത്. പുരാതന കാവുകളും പ്രാഥമികവനങ്ങളും സംരക്ഷിക്കേണ്ടുന്നതിന്റെ പ്രാധാന്യം ഒന്നുകൂടി ഊട്ടിയുറപ്പിക്കാൻ ഈ കണ്ടെത്തൽ സഹായകമായി 



</doc>
<doc id="214246" url="https://ml.wikipedia.org/wiki?curid=214246" title="തിരുക്കള്ളി">
തിരുക്കള്ളി

ആഫ്രിക്കൻ വംശജനായ തിരുക്കള്ളിയുടെ എന്നാണ്. ഇതിന്റെ വിഷമുള്ള കറ ജൈവഡീസൽ ആക്കിമാറ്റാവുന്നതാണ്. ഇതിന്റെ പൂക്കൾ ശലഭങ്ങളെയും തേനീച്ചകളെയും വണ്ടുകളെയും ആകർഷിക്കുന്നു. അവർ തന്നെയാണ് പ്രധാനമായി പരാഗണം നടത്തുന്നതും. നല്ല രീതിയിൽ വരൾച്ചയെ പ്രതിരോധിക്കുന്ന ഒരു ചെറുവൃക്ഷമാണിത് . 

അമേരിക്കയിലെ മിഷിഗൺ യൂണിവേഴ്സിറ്റിയിലെ ശാസ്ത്രജ്ഞർ നടത്തിയ പഠനത്തിൽ യൂഫോർബിയ തിരുക്കള്ളിയുടെ പാൽക്കറയ്ക്ക് ലിംഫോമ കാൻസർ ഉണ്ടാക്കാനുള്ള ശക്തിയുണ്ടെന്ന് കണ്ടെത്തിയിരുന്നു. 2012ൽ ഇറ്റലിയിലെ സീത യൂണിവേഴ്സിറ്റിയിലെ കാൻസർ വിഭാഗം ഗവേഷകർ ഇതിനെ ശരിവെയ്ക്കുകയും ഈ പാൽക്കറ എങ്ങനെ അർബുധത്തിനു ഹേതുവാകുന്നു എന്നും കണ്ടെത്തുകയുണ്ടായി. 



</doc>
<doc id="214249" url="https://ml.wikipedia.org/wiki?curid=214249" title="തീറ്റിപ്ലാവ്">
തീറ്റിപ്ലാവ്

ഇന്ത്യയുടെ മിക്കവാറും ഭാഗങ്ങളിലും, ശ്രീലങ്ക, മ്യാന്മർ എന്നിവിടങ്ങളിലും കണ്ടുവരുന്ന ഒരു വൃക്ഷമാണ് തീറ്റിപ്ലാവ് . കാട്ടുകടപ്ലാവ്, ആരംപുളി, പുളിച്ചക്ക, ചിമ എന്നെല്ലാം പേരുകളുണ്ട്. ഇംഗ്ലീഷിൽ മങ്കീ ജാക്ക് എന്നു വിളിക്കുന്ന ഈ ഇലപൊഴിയും വൃക്ഷം തായ്ലന്റിലെ വടക്ക്-വടക്കുകിഴക്കൻ പ്രദേശങ്ങളിൽ സാധാരണയായി കാണപ്പെടുന്നു. ഏകദേശം 30 മീറ്റർ വരെ ഉയരത്തിൽ ശാഖകളായി വളരുന്ന ഈ വൃക്ഷത്തിന്റെ തടി കടുപ്പമുള്ളതും തൊലിയിൽ കറയും ഉള്ളതാണ്. ദക്ഷിണേന്ത്യയിൽ വിരളമായ ഈ വൃക്ഷം കഠിനമായ ചൂടിലും വളരുന്നു. തെക്കൻ കേരളത്തിൽ കാണാറുള്ള ഇതിന്റെ ഫലം കാട്ടുമൃഗങ്ങളുടെ ഇഷ്ടഭോജ്യമാണ്. തടി വെള്ളത്തിൽ ഏറെ നാൾ കേടുകൂടാതെ കിടക്കും. ഇതിന്റെ തടി വാറ്റിയെടുക്കുമ്പോൾ കിട്ടുന്ന വസ്തു ഔഷധമായി ഉപയോഗിക്കാറുണ്ട് . അർത്ഥശാസ്ത്രത്തിൽ ഈ മരത്തിനെപ്പറ്റി പറയുന്നുണ്ട് 



</doc>
<doc id="214263" url="https://ml.wikipedia.org/wiki?curid=214263" title="സിസിലിയൻ">
സിസിലിയൻ

കാലുകൾ ഇല്ലാത്തതിനാൽ, ബാഹ്യദൃഷ്ടിയിൽ മണ്ണിരയേയോ പാമ്പിനേയോ പോലെ തോന്നിക്കുന്ന ഉഭയജീവികളുടെ ഒരു വിഭാഗമാണ് സിസിലിയനുകൾ. ഉഭയജീവികളിൽ ഇവ ഉൾപ്പെടുന്ന വിഭാഗത്തിന് 'ജിംനോഫിയോന' എന്നാണു പേര്. ഇവയേയും ജീവാശ്മമാതൃകകളിൽ ഇവയുമായി അടുത്തബന്ധം സൂചിപ്പിക്കുന്ന കാലുകളില്ലാത്ത മറ്റുഭജീവികളേയും ചേർത്ത് 'അപോഡ' (Apoda) എന്നും വർഗ്ഗീകരിച്ചിരിക്കുന്നു. മിക്കവാറും മണ്ണിനടിയിൽ മറഞ്ഞു ജീവിക്കുന്ന ഇവ, ഉഭയജീവികൾക്കിടയിൽ ഏറ്റവും കുറച്ച് അറിയപ്പെടുന്നവയാണ്. ദക്ഷിണ-മദ്ധ്യ അമേരിക്കകളിലേയും, ആഫ്രിക്കയിലേയും, ദക്ഷിണേഷ്യയിലേയും ഉഷ്ണമേഖലാപ്രദേശങ്ങളിലാണ് ഇവ കാണപ്പെടുന്നത്.

കാലുകൾ തീരെയില്ലാത്ത ഈ ജീവികളിൽ ചിലയിനങ്ങൾ ഏതാനും സെന്റീമീറ്റർ മാത്രം നീളത്തിൽ മണ്ണിരയെപ്പോലെ തോന്നിക്കുന്നവയാണെങ്കിലും ഒന്നര മീറ്റർ വരെ നീളത്തിൽ പാമ്പിനെപ്പോലെയിരിക്കുന്ന ഇനങ്ങളുമുണ്ട്. ഇവയുടെ തൊലി മിനുസമുള്ളതും സാധാരണ കറുത്തതുമാണ്. ചിലയിനങ്ങളിൽ തൊലിക്ക് നിറപ്പകിട്ടുണ്ടാകം. അടുത്തടുത്ത് വളയങ്ങളെപ്പോലെ തോന്നിക്കുന്ന മടക്കുകൾ മൂലം ശരീരം ഖണ്ഡങ്ങളായി വിഭജിക്കപ്പെട്ടതായി തോന്നിക്കുന്നു. തൊലിയിൽ കാണപ്പെടുന്ന ഗ്രന്ഥികളുടെ വിഷമയമുള്ള ദ്രവം, ഇര എന്ന നിലയിൽ മറ്റു ജന്തുക്കൾക്ക് ഇവയെ അനാകർഷകമാക്കുന്നു. ഉറപ്പുള്ള തലയോടും കൂർത്ത ശരീരാഗ്രവും ഇവയെ മണ്ണും ചെളിയും തുരന്നു സഞ്ചരിക്കാൻ സഹായിക്കുന്നു. മിക്കവാറും ഇനങ്ങളിൽ തലയോട്ടിലെ അസ്ഥികൾ സംയോജിച്ച് കാണപ്പെടുന്നു. വായ തലയുടെ അഗ്രത്തിലെന്നതിനു പകരം അടിയിലാണ്. വെള്ളത്തിലോ, കട്ടികുറഞ്ഞ ചെളിയിലോ ഇവയ്ക്ക് മനഞ്ഞിലുകളെപ്പോലെ നീന്തി സഞ്ചരിക്കാനും കഴിയുന്നു. ടിഫ്ലോനെക്ടിഡേ കുടുംബത്തിൽ പെട്ട സിസിലിയനുകൾ വലിപ്പം അധികമുള്ളവയും ജലത്തിൽ ജീവിക്കുന്നവയുമാണ്. ശരീരാഗ്രത്തോടടുത്തുള്ള പേശീനിർമ്മിതമായ ചിറകുകൾ ഇവയെ വെള്ളത്തിൽ സഞ്ചരിക്കാൻ സഹായിക്കുന്നു.

ഇവയുടെ ആഹാര സമ്പ്രദായങ്ങളെക്കുറിച്ച് അധികം അറിവില്ല.

ഇവയുടെ ശരീരഘടന, മണ്ണിനടിയിലുള്ള ജീവിതത്തിനിണങ്ങിയതാണ്. കണ്ണുകൾ, തൊലികൊണ്ടു മൂടി സംരക്ഷിക്കപ്പെട്ടിരിക്കുന്നു. ഇവയ്ക്ക് കാഴ്ചശക്തിയില്ല എന്ന വിശ്വാസത്തിന് ഇതു കാരണമായി. 'സിസിലിയൻ' എന്ന പേരുതന്നെ അന്ധതയെ സൂചിപ്പിക്കുന്ന സീക്കസ് (Caecus) എന്ന ലത്തീൻ വാക്കുമായി ബന്ധപ്പെട്ടിരിക്കുന്നു. ജീവജാലങ്ങളുടെ ശാസ്ത്രീയവർഗ്ഗീകർണത്തിനു തുടക്കമിട്ട കാൾ ലിനേയസ് താൻ ആദ്യമായി വിവരിച്ച ജാതിക്ക് "സിസിലിയ ടെന്റെക്കുലേറ്റ" എന്നു പേരിട്ടതോടെയാണ് സിസിലിയൻ എന്ന പേര് ഇവയ്ക്കു പതിഞ്ഞത്. എങ്കിലും, ഇരുളും വെളിച്ചവും കഷ്ടിച്ചു തിരിച്ചറിയാൻ മാത്രമുള്ള കാഴ്ച ഇവയ്ക്കുണ്ട്. എല്ലാ ഇനങ്ങളിലും കണ്ണുകൾക്കും നാസികക്കും ഇടയിലായി ഒരു ജോഡി സ്പർശിനികൾ കാണപ്പെടുന്നു. നാസികയോടൊപ്പം സ്പർശിനികളും മണത്തറിയാൻ സഹായിക്കുന്നു.

എല്ലായിനങ്ങളിലും ആന്തരികബീജദാനം (internal insemination) മാത്രം നടക്കുന്ന ഏക ഉഭയജീവിവിഭാഗമാണ് സിസിലിയനുകൾ. ആൺ സിസിലിയനുകളിലുള്ള ലിംഗസമാനമായ 'ഫല്ലോഡിയം' എന്ന അവയവമാണ് ഇതിനു സഹായിക്കുന്നത്. സയോഗം 2-3 മണിക്കൂർ ദീർഘിക്കുന്നു. 25 ശതമാനത്തോളം ഇനങ്ങൾ മുട്ടയിടുന്നവയാണ്; മുട്ടകൾക്ക് അമ്മ കാവലിരിക്കുന്നു. ചിലയിനങ്ങളിൽ മുട്ടവിരിയുമ്പോൾ തന്നെ കുഞ്ഞുങ്ങൾ രൂപപരിണാമം (മെറ്റാമോർഫോസിസ്) നടന്നവയായിരിക്കും; മറ്റിനങ്ങളിൽ മുട്ട വിരിഞ്ഞുണ്ടാകുന്നത് ലാർവകാളായിരിക്കും. ലാർവകൾ പൂർണ്ണമായും ജലത്തിൽ ജീവിക്കാതെ പകരം പകൽസമയം വെള്ളത്തിനടുത്തുള്ള മണ്ണിൽ കഴിയുന്നു.

മുക്കാൽ ഭാഗം ഇനങ്ങളും കുഞ്ഞുങ്ങളെ പ്രസവിക്കുന്നവയാണ്. അണ്ഡവാഹിനിക്കുഴലുകളുടെ കോശങ്ങൾ പല്ലുകൾ കൊണ്ട് ഉരച്ചു തിന്നാണ് ഭൂണങ്ങൾ മാതൃശരീരത്തിൽ വളരുന്നത്.

ഈ ഉഭയജീവിവിഭാഗത്തിൽ ഇതുവരെ പത്തു കുടുംബങ്ങൾ തിരിച്ചറിയപ്പെട്ടിട്ടുണ്ട്. വടക്കു-കിഴക്കേ ഇന്ത്യയിൽ 2012-ൽ കണ്ടെത്തപ്പെട്ട ചിക്കിലിഡേ എന്ന കുടുംബമാണ് ഇവയിൽ അവസാനത്തേത്. പശ്ചിമഘട്ടമേഖല ഇന്ത്യയിലെ സിസിലിയൻ വൈവിദ്ധ്യത്തിന്റെ 'തീക്ഷ്ണബിന്ദു' (hotspot) ആയി കരുതപ്പെടുന്നു. അടുത്തകാലത്ത്, ഇവയുടെ രണ്ടു പുതിയ ജാതികൾ അവിടെ കണ്ടെത്തപ്പെട്ടിട്ടുണ്ട്. 2011-ൽ മാദേയി വന്യജീവി സങ്കേതത്തിനു സമീപം ഗോവ,മഹാരാഷ്ട്ര,കർണാടക സംസ്ഥാനങ്ങളുടെ അതിർത്തി പ്രദേശമായ ചോർലയിൽ കണ്ടെത്തിയ "ഇച്ച്തിയോഫിസ് ഡേവിഡി" എന്ന "ചോർല വൻവരയൻ സിസിലിയൻ" (Chorla giant striped caecilian) സിസിലിയന്മാരിലെ ഇച്ച്തിയോഫിഡേ കുടുംബത്തിൽ പെടുന്നു. 2012-ൽ കേരളത്തിൽ കുറിച്യായാടു മലയ്ക്കു സമീപമുള്ള സുഗന്ധഗിരി ഏലത്തോട്ടത്തിൽ കണ്ടെത്തിയ "ഗഗനിയോഫിസ് പ്രൈമസ്"എന്ന ജാതി, സിസിലിഡേ കുടുംബത്തിലേതാണ്. കാസർകോട് ജില്ലയിൽ ചീമേനിക്കടുത്ത് ബേഡൂർ ഗ്രാമത്തിൽ 2008-ൽ കണ്ടെത്തിയ ഇനത്തിന് വർഷങ്ങൾ നീണ്ട വിശദമായ പഠനങ്ങൾക്കുശേഷം 2015-ൽ 'ഗഗിനിയോഫിസ് തേജസ്വിനി' (Gegeneophis tejaswini ) എന്നു പേരിട്ടു.


</doc>
<doc id="214273" url="https://ml.wikipedia.org/wiki?curid=214273" title="ഹാലോവീൻ">
ഹാലോവീൻ

പാശ്ചാത്യ ക്രിസ്തുമതവിശ്വാസമനുസരിച്ച് സകലവിശുദ്ധരുടെയും തിരുനാളിന്റെ തലേദിവസമായ ഒക്ടോബർ 31നു വൈകുന്നേരം ഏറെ രാജ്യങ്ങളിൽ കൊണ്ടാടുന്ന ഒരു വാർഷികോത്സവമാണ് ഹാലോവീൻ അഥവാ ഓൾ ഹാലോസ് ഈവ്,
. ഈ പദം ആംഗലേയ "വിശുദ്ധൻ" എന്നർത്ഥമുള്ള "ഹാലോ" ("Hallow"), "വൈകുന്നേരം" എന്നർത്ഥമുള്ള "ഈവെനിങ് " ("evening") എന്നീ പദങ്ങളിൽനിന്നു രൂപംകൊണ്ടതാണ്. 

വീടുകൾക്ക് മുന്നിൽ ഹാലോവീൻ രൂപങ്ങൾ വച്ച് അലങ്കരിക്കുന്നു. അസ്ഥികൂടങ്ങൾ , മത്തങ്ങ ഉപയോഗിച്ചുള്ള തല,കാക്ക,എട്ടുകാലി തുടങ്ങിയ പേടിപ്പെടുത്തുന്ന രൂപങ്ങൾ ഉപയോഗിച്ചാണ് അലങ്കരിക്കാറുള്ളത്. കുട്ടികളും മുതിർന്നവരും പേടിപ്പെടുത്തുന്ന വസ്ത്രങ്ങൾ ധരിക്കുന്നു. കുട്ടികൾ ഓരോ വീടുകളിലും പോയി "ട്രിക്ക് ഓർ ട്രീറ്റ്"(വികൃതി അല്ലെങ്കിൽ സമ്മാനം) എന്ന് ചോദിക്കുന്നു. ട്രിക്ക് പറഞ്ഞാൽ വികൃതിയും ട്രീറ്റ് പറഞ്ഞാൽ സമ്മാനവുമാണ് രീതി.


</doc>
<doc id="214277" url="https://ml.wikipedia.org/wiki?curid=214277" title="ബേക്കർ ദ്വീപ്">
ബേക്കർ ദ്വീപ്

ഭൂമദ്ധ്യരേഖയ്ക്ക് വടക്കായി പസഫിക് മഹാസമുദ്രത്തിൽ സ്ഥിതിചെയ്യുന്ന മനുഷ്യവാസമില്ലത്ത ഒരു അറ്റോൾ ആണ് ബേക്കർ ഐലന്റ് () ഹോണോലുലുവിന് ഏകദേശം 3100 കിലോമീറ്റർ തെക്കുപടിഞ്ഞാറായാണ് ഇതിന്റെ സ്ഥാനം. ഹവായിക്കും ആസ്ട്രേലിയയ്ക്കും ഏകദേശം നടുവിലായാണ് ഈ ദ്വീപ്. ഇത് അമേരിക്കൻ ഐക്യനാടുകളുടെ അധീനതയിലുള്ള ഒരു പ്രദേശമാണ്. 68 കിലോമീറ്റർ വടക്കുള്ള ഹൗലാന്റ് ദ്വീപാണ് ഏറ്റവും അടുത്തുള്ള ദ്വീപ്. 

ദ്വീപ് ഇപ്പോൾ ബേക്കർ ഐലന്റ് നാഷണൽ വൈൽഡ് ലൈഫ് റഫ്യൂജ് എന്ന വന്യമൃഗസംരക്ഷണകേന്ദ്രമാണ്. ഇത് അമേരിക്കൻ ഐക്യനാടുകളുടെ ഇൻകോർപ്പറേറ്റ് ചെയ്യപ്പെടാത്ത ഒരു ഭൂഭാഗവുമാണ്. സ്ഥിരതാമസമില്ലെങ്കിലും ഉദ്യോഗസ്ഥർ ഇവിടം സ്ഥിരമായി സന്ദർശിക്കാറുണ്ട്. 

പടിഞ്ഞാറൻ തീരത്തിന്റെ മദ്ധ്യത്തായി ഒരു സെമിത്തേരിയും മുൻപുണ്ടായിരുന്ന വാസസ്ഥലങ്ങളുടെ അവശിഷ്ടങ്ങളും കാണാം. ഇവിടെയാണ് നൗകകളടുക്കുന്ന സ്ഥലം. തുടമുഖങ്ങളോ ഹാർബറുകളോ ഇവിടെയില്ല. തീരത്തുനിന്നും അകലെയായി മാത്രമേ കപ്പലുകൾക്ക് നങ്കൂരമിടാൻ സാധിക്കൂ. ദ്വീപിനു ചുറ്റുമുള്ള പവിഴപ്പുറ്റുകൾ കപ്പലുകൾക്ക് ഭീഷണിയാണ്. അതിനാൽ ഇവിടെ പകൽ സമയത്ത് കാണാവുന്ന ഒരു ബീക്കൺ സ്തംഭം സ്ഥാപിച്ചിട്ടുണ്ട്. രണ്ടാം ലോക മഹായുദ്ധക്കാലത്ത് ഉപയോഗത്തിലുണ്ടായിരുന്ന 1665 മീറ്റർ നീളമുള്ള ഒരു റൺവേ ഇവിടെയുണ്ടെങ്കിലും ഇപ്പോൾ അത് ചെടികളാൽ മൂടപ്പെട്ട് ഉപയോഗശൂന്യമായി കിടക്കുകയാണ്.

ദ്വീപിന്റെ 200 നോട്ടിക്കൽ മൈൽ ചുറ്റളവിലുള്ള കടൽ തങ്ങളുടേ എക്സ്ക്ലൂസീവ് സാമ്പത്തിക മേഖലയാണെന്നും 12 നോട്ടിക്കൽ മൈൽ തങ്ങളുടെ പ്രദേശമാണെന്നും അമേരിക്കൻ ഐക്യനാടുകൾ അവകാശപ്പെടുന്നുണ്ട്.

1935–നും 1942-നും ഇടയിൽ ഇവിടെ ഒരു കോളനി സ്ഥാപിക്കാനുള്ള ശ്രമമുണ്ടായിരുന്നു. ഈ സമയത്ത് ഇവിടെ ഹവായി ദ്വീപിലെ സമയമായിരുന്നിരിക്കാം ഉപയോഗിച്ചിരുന്നത്. ഇപ്പോൾ ജനവാസമില്ലാത്തതിനാൽ ദ്വിപിന്റെ സമയമേഖല എന്തെന്ന് വ്യവസ്ഥ ചെയ്തിട്ടില്ല.

1818-ൽ നാന്റുക്കെറ്റ് എന്ന ദ്വീപിൽ നിന്നുള്ള "എക്വേറ്റർ" എന്ന തിമിംഗിലവേട്ടക്കപ്പലിന്റെ കാപ്റ്റൻ എലീഷ ഫോൾഗർ എന്നയാളാണ് ഈ ദ്വീപ് കണ്ടുപിടിച്ച പാശ്ചാത്യൻ. 1825 ഓഗസ്റ്റിൽ മറ്റൊരു തിമിംഗിലവേട്ടക്കപ്പലിന്റെ കാപ്റ്റൻ ഓബേദ് സ്റ്റാർബക്ക് എന്നയാൾ ഈ ദ്വീപ് വീണ്ടും കാണുകയുണ്ടായി. മൈക്കൽ ബേക്കർ എന്നയാൾ ഈ ദ്വീപ് 1834-ൽ സന്ദർശിക്കുകയുണ്ടായി. അയാളുടെ പേരിലാണ് ദ്വീപ് അറിയപ്പെടുന്നത്. മ്റ്റു ചില സ്രോതസ്സുകൾ പറയുന്നത് ഇദ്ദേഹം അമേരിക്കക്കാരുടെ ശവശരീരങ്ങൾ മറവുചെയ്യാനായി ഈ ദ്വീപ് 1832-ലും 1839 ഓഗസ്റ്റ് 14-നും "ഗിഡിയൺ ഹൈലാന്റ്" എന്ന തിമിംഗിലവേട്ടക്കപ്പലിൽ സന്ദർശിച്ചിരുന്നു എന്നാണ്.

1857-ൽ ഗുവാനോ ഐലന്റ് നിയമമനുസരിച്ച് ഈ ദ്വീപ് തങ്ങളുടേതാണെന്ന് അമേരിക്കൻ ഐക്യനാടുകൾ അവകാശപ്പെട്ടു. ഈ ദ്വീപിലെ ഗുവാനോ അമേരിക്കൻ ഗുവാനോ കമ്പനി 1859 മുതൽ 1878 വരെ ഖനനം ചെയ്തിരുന്നു. ജോൺ ടി. അരുൺഡെൽ ആൻഡ് കമ്പനി എന്ന ഒരു ബ്രിട്ടീഷ് കമ്പനിയും ഈ ദ്വീപിന്മേൽ അവകാശവാദമുന്നയിക്കുകയും 1886 മുതൽ 1891 വരെ ഇവിടം കേന്ദ്രമാക്കി പസഫിക് സമുദ്രത്തിലെ ഗുവാനോ ബിസിനസ് നിയന്ത്രിക്കുകയും ചെയ്തു. അമേരിക്കൻ പരമാധികാരം ഉറപ്പിക്കാനായി 1936 മേയ് 13-ന് അമേരിക്ക ഒരു എക്സിക്യൂട്ടീവ് ഉത്തരവ് പുറപ്പെടുവിച്ചു. 

1935-ൽ ദ്വീപിൽ ഒരു കോളനി സ്ഥാപിക്കാനുള്ള ശ്രമം തുടങ്ങി. ഹൗലാന്റ് ദ്വീപിലും ഇവിടെയും കോളനി സ്ഥാപിക്കാനായി ഒരുമിച്ചാണ് ആൾക്കാരെത്തിയത്. കോളനി അധികകാലം നീണ്ടുനിന്നില്ല. അമേരിക്കക്കാർ ഒരു വിളക്കുമാടവും ധാരാളം വീടുകളും നിർമ്മിക്കുകയും പലതരം കൃഷി നടത്താൻ ശ്രമിക്കുകയും ചെയ്തു. വരണ്ട കാലാവസ്ഥയും എന്തിനു മുകളിലും സ്ഥാനം പിടിക്കുന്ന കടൽ പക്ഷികളും മരങ്ങളെയും ചെടിക‌ളെയും വളരാനനുവദിച്ചില്ല. 

നാല് അമേരിക്കക്കാർ ഇവിടെ താമസിക്കുന്നുണ്ടായിരുന്നു. 1942-ൽ ജപ്പാനുമായി യുദ്ധം തുടങ്ങിയതിനെത്തുടർന്ന് ഇവരെ ഒഴിപ്പിച്ചു.

1944 മുതൽ 1946 വരെ ഇവിടെ പ്രവർത്തിച്ചിരുന്ന ഒരു റേഡിയോ ബേസാണ് എൽ.ഒ.ആർ.എ.എൻ. സ്റ്റേഷൻ ബേക്കർ. 

ബേക്കർ ദ്വീപിൽ സ്വാഭാവികമായി ശുദ്ധജലസ്രോതസ്സുകളൊന്നുമില്ല. ഇവിടെ മരങ്ങളൊന്നുമില്ല. നാലു തരം പുല്ലുകളാണ് പ്രധാന സസ്യങ്ങൾ. നിലം പിടിച്ചു പടരുന്ന വള്ളിച്ചെടികളും അധികം പൊക്കമില്ലാത്ത കുറ്റിച്ചെറ്റികളും ഇവിടെയുണ്ട്. കടൽപ്പക്ഷികളും കടൽ ജീവികളും കൂടുകൂട്ടാനും മറ്റുമായി ദ്വീപിലെത്തുന്നുണ്ട്.

വംശനാശഭീഷണി നേരിടുന്ന ധാരാളം സ്പീഷീസുകളെ ബേക്കർ ദ്വീപിൽ കാണാം. റഡ്ഡി ടേൺസ്റ്റോൺ, ബാർ ടെയിൽഡ് ഗോഡ്വിറ്റ്, സാൻഡർലിങ്ക്, ബ്രിസിൽ തൈഡ് കർല്യൂ, പെസഫിക് ഗോൾഡൻ പ്ലോവർ എന്നിവ ദ്വീപിൽ വസിക്കുന്ന പക്ഷികളാണ്. പച്ച കടലാമകൾ, ഹോക്ക്സ് ബിൽ കടലാമകൾ എന്നിവയും ഭീഷണി നേരിടുന്നവയാണ്. 

ലെസ്സർ ഫ്രിഗേറ്റ് ബേഡ്, ബ്രൗൺ നോഡി, സൂട്ടി ടേൺ എന്ന കടൽപ്പക്ഷികൾ ദ്വീപിൽ കൂടുകെട്ടി മുട്ടയിടുന്നുണ്ട്.

1974 ജൂൺ 27-ന് ബേക്കർ ദ്വീപിൽ ദേശീയ വന്യജീവി സംരക്ഷണ കേന്ദ്രം സ്ഥാപിക്കപ്പെട്ടു. 2009-ൽ ഇത് വികസിപ്പിച്ച് 12 നോട്ടിക്ക‌ൽ മൈൽ ചുറ്റളവിലുള്ള കടലിനടിയിലുള്ള ഭൂമിയും ഉൾപ്പെടുത്തി. ഈ സംരക്ഷിതമേഖലയിൽ ഇപ്പോൾ 2.15 ചതുരശ്രകിലോമീറ്റർ വിസ്തീർണ്ണമുള്ള കരപ്രദേശമും 1,659.96 ചതുരശ്ര കിലോമീറ്റർ വിസ്തീർണ്ണമുള്ള സമുദ്രപ്രദേശവുമുണ്ട്. 2009 ജനുവരിയിൽ ഈ ദ്വീപിനെ പസഫിക് റിമോട്ട് ഐലന്റ്സ് മറൈൻ നാഷണൽ മോണ്യുമെന്റ് എന്ന പദവിയിലേയ്ക്കുയർത്തി. 

രണ്ടാം ലോകമഹായുദ്ധസമയത്തെ സൈനികോപകരണങ്ങളും തീരത്തെ നിയമവിരുദ്ധമായ മീൻ പിടിത്തവുമാണ് പ്രധാന പരിസ്ഥിതിപ്രശ്നങ്ങൾ. മനുഷ്യർ ഇവിടെ തെങ്ങിനെയും പാറ്റകളെയും മറ്റും കൊണ്ടുവന്നിരുന്നു. ഇത്തരം ജീവികളും ദ്വീപിലെ സ്വാഭാവിക ജീവജാലങ്ങൾക്ക് ഭീഷണിയാവുന്നുണ്ട്. മനുഷ്യർ 1937-ൽ കൊണ്ടുവന്ന പൂച്ചകളെ 1965-ൽ പൂർണ്ണമായി ഇല്ലാതെയാക്കി. 

യു.എസ്. ഫിഷ് ആൻഡ് വൈൽഡ് ലൈഫ് സർവീസിൽ നിന്ന് പ്രത്യേകാനുമതി വാങ്ങിയാൽ പൊതുജനത്തിന് ദ്വീപിൽ പ്രവേശിക്കാം. ശാസ്ത്രജ്ഞന്മാരെയും വിദ്യാഭ്യാസരംഗത്ത് പ്രവർത്തിക്കുന്നവരെയുമാണ് സാധാരണ പ്രവേശിക്കാനനുവദിക്കുന്നത്. 

മനുഷ്യവാസത്തിന്റെ ബാക്കിവയ്പ്പുകൾ ദ്വീപിലും സമീപത്തുള്ള സമുദ്രത്തിലും ചിതറിക്കിടപ്പുണ്ട്. ഭൂരിഭാഗം വസ്തുക്കളും അമേരിക്കൻ സൈന്യം 1942 മുതൽ 1946 വരെ ഈ ദ്വീപ് ഉപയോഗിച്ചിരുന്നതിന്റെ ശേഷിപ്പുകളാണ്. ഏറ്റവും ശ്രദ്ധേയമായത് 46 മീറ്റർ വീതിയും 1600 മീറ്റർ നീളവുമുള്ള റൺവേയാണ്. ഇത് ചെടികൾ പടർന്ന് ഉപയോഗയോഗ്യമല്ലാതെയായിട്ടുണ്ട്. വടക്കുകിഴക്കൻ മേഖലയിൽ പല കെട്ടിടങ്ങളുടെ അവശിഷ്ടങ്ങളും ഭാരമുള്ള യന്ത്രസാമഗ്രികളുമുണ്ട്. 12 മീറ്റർ വീതം ഉയരമുള്ള ആന്റിനയുടെ അഞ്ച് മരത്തൂണുകൾ ഇപ്പോഴും ഇവിടെ നുൽക്കുന്നുണ്ട്. തകർന്ന പല വിമാനങ്ങളും ബുൾഡോസർ പോലുള്ള പല ഉപകരണങ്ങളും ദ്വീപിൽ ചിതറിക്കിടപ്പുണ്ട്. രണ്ടാം ലോകമഹായുദ്ധസമയത്ത് 11 വിമാനങ്ങൾ ഇവിടെ തകർന്നുവീണിട്ടുണ്ടത്രേ. 



</doc>
<doc id="214287" url="https://ml.wikipedia.org/wiki?curid=214287" title="ഉച്ചിട്ട">
ഉച്ചിട്ട

മന്ത്രമൂർത്തികളിൽ പെട്ട ഒരു പ്രധാന ദേവതയാണ് ഉച്ചിട്ട. അടിയേരി മഠത്തിൽ ഉച്ചിട്ട ഭഗവതി എന്നും ഈ തെയ്യത്തിന് പേരുണ്ട് സ്ത്രീകളുടെ തെയ്യമായാണ് പ്രധാനമായും അറിയപ്പെടുന്നത് (വടക്കിനകത്തച്ചി). മലയ സമുദായത്തിൽ പെട്ടവരാണ് കെട്ടുന്നത്. വേലരും കെട്ടിയാടാറുണ്ട്. സ്ത്രീകളുടെ ഇഷ്ടദേവത കൂടിയാണ് ഭഗവതി. പഞ്ച മൂര്ത്തികളിലും മന്ത്രമൂര്ത്തികളിലും പ്രമുഖയാണ് ഈ തെയ്യം. മാനുഷ ഭാവത്തിലാണ് ഈ തെയ്യത്തിന്റെ വാമൊഴികൾ എന്നതൊരു പ്രത്യേകതയാണ്. പ്രമുഖ മാന്ത്രിക ഇല്ലങ്ങളായ അടിയേരി , പുല്ലഞ്ചേരി ,കാളകാട്, കാട്ടുമാടം, എന്നിവയിൽ പ്രഥമ സ്ഥാനത്തുള്ള അടിയേരി ആണ് ആരൂഡ സ്ഥാനം. 

ഓരോ തെയ്യത്തിന്റേയും തുടക്കത്തിനു് പിന്നിൽ അതതു ദേശവും കാലവുമനുസരിച്ചു് വ്യത്യസ്ത ഐതിഹ്യങ്ങളുണ്ടു്, ഇന്ത്യയിലെ പ്രാദേശിക ആചാരങ്ങളും അനുഷ്ഠാനങ്ങളും ബ്രാഹ്മണമേധാവിത്വമുള്ള ഹൈന്ദവസംസ്കാരത്തിന്റെ ഭാഗമാണെന്നു് സ്ഥാപിച്ചെടുക്കാനുള്ള ശ്രമങ്ങൾ ആദി ശങ്കരാചാര്യരുടെ കാലംതൊട്ടു് നടന്നിട്ടുണ്ടു്. തെയ്യങ്ങളുടെ പിന്നിലും ബ്രാഹ്മണ്യവുമായി ബന്ധപ്പെട്ട ഏക ഐതിഹ്യമുണ്ടെന്നു് സ്ഥാപിക്കാനുള്ള ശ്രമങ്ങളുണ്ടായിട്ടുണ്ടു്. ബ്രാഹ്മണർ അധികമായും കാണപ്പെട്ടിരുന്ന കോലത്തുനാട്ടിലെ പയ്യന്നൂരും പെരിംചെല്ലൂരും (തളിപ്പറമ്പ) അമ്പലങ്ങൾ ധാരാളമായി ഉണ്ടായത് തെയ്യങ്ങളുടേയും മറ്റ് അനുബന്ധകലകളുടേയും പ്രചാരത്തിന് കാരണമായി. കേരളോൽപ്പത്തി പ്രകാരം പരശുരാമനാണ് കളിയാട്ടം, പുറവേല, ദേവിയാട്ടം (തെയ്യം) എന്നിവ സൃഷ്ടിച്ചതെന്നാണ്‌ ഐതിഹ്യം.
ഉചിട്ടയുടെ ഉല്പത്തിയെ കുറിച്ച് ഉച്ചിട്ടയെക്കുറിച്ച് വ്യത്യസ്ത കഥകൾ പ്രചാരത്തിലുണ്ട്. #കൃഷ്ണനു പകരം കംസൻ കൊല്ലാനൊരുങ്ങിയ യോഗമായയാണ് ഉച്ചിട്ട എന്നതാണ് അവയിലൊന്ന്.കംസന്റെ അന്തകൻ ഭൂമിയിൽ (അടിയേരി മഠത്തിൽ ) പിറന്നുവെന്നു ഉച്ചത്തിൽ വിളിച്ചു പറഞ്ഞ ദേവി എന്നും ഐതിഹ്യമുണ്ട്.ഉച്ചത്തിൽ അട്ടഹസിച്ചതിനാൽ ഉച്ചിട്ടയായി എന്ന് പറയപ്പെടുന്നു

ശിവപുത്രിയാണ് ഉച്ചിട്ട എന്നാണ് മറ്റൊരൈതിഹ്യം.അഗ്നിപുത്രിആയതുകൊണ്ട് തീയിൽ ഇരിക്കുകയും കിടക്കുകയും തീകനൽ വാരി കളിക്കുകയും ചെയ്യുന്ന തമാശക്കാരിയായ ഈ തെയ്യക്കോലം സ്ത്രീകളുടെ ഇഷ്ട ദേവിയാണ്. അടിയേരി മഠത്തിൽ ഉച്ചിട്ട ഭഗവതി എന്നാണു ഈ ദേവി അറിയപ്പെടുന്നത്.. മന്ത്ര വാദ പാരമ്പര്യമുള്ള ഇല്ലങ്ങളിലും ഗൃഹങ്ങളിലും വിശേഷാൽ കെട്ടിയാടിക്കുന്ന തെയ്യക്കോലമാണ് ഇത് .ദേവിയുടെ തോറ്റം പാട്ടുകളിൽ മുകളിൽ പറഞ്ഞ കഥകളൊന്നും പ്രതിപാദിച്ചിട്ടില്ല എന്നത് കൌതുകരമാണ് . ഈ തെയ്യത്തിന്റെ വാമൊഴികൾ മാനുഷ ഭാവത്തിലാണ് .പ്രമുഖ മാന്ത്രിക ഇല്ലങ്ങളായ അടിയേരി, പുല്ലഞ്ചേരി,കാളകാട് ,കാട്ടുമാടം, എന്നിവയിൽ കണ്ണൂർ ജില്ലയിലെ ആറളത്തുള്ള അടിയേരിമഠം ആണ് ആരൂഢ സ്ഥാനം..

മാർച്ചമയം - മാറുംമുല (മൂലാർ)

മുഖത്തെഴുത്ത് - കുറ്റിശംഖും പ്രാക്കും

തിരുമുടി - ചവരിമുടി


</doc>
<doc id="214298" url="https://ml.wikipedia.org/wiki?curid=214298" title="അണ്ടല്ലൂർക്കാവ്">
അണ്ടല്ലൂർക്കാവ്

കേരളത്തിലെ കണ്ണൂർ ജില്ലയിലെ തലശ്ശേരി താലൂക്കിൽ ധർമ്മടം പഞ്ചായത്തിൽ പെട്ട ഒരു ഹൈന്ദവ ആരാധനാലയമാണ് അണ്ടല്ലൂർക്കാവ്.തീയ്യരുടെ ഊരായ്മയാണ് കാവിനുളളത്. കേരളത്തിലെ കാവുകളിൽ ഏറ്റവും ആദ്യം ആരാധന തുടങ്ങിയത് അണ്ടലൂർ കാവിൽ ആണെന്നാണ് വിശ്വാസം . ജൈവവൈവിധ്യത്തിന്റെ ചെറു മാതൃകകളാണ് കാവുകൾ. വിശുദ്ധവനങ്ങൾ എന്നും ഇവയെ വിശേഷിപ്പിക്കുന്നു. നിത്യഹരിതവനങ്ങളുടെ അവശിഷ്ടങ്ങളാണ് ഈ കാവുകൾ. അണ്ടലൂർ കാവിന്റെ മുഖ്യ ആകർഷണവും ഈ കാടുകളാണ്.രണ്ടായിരം വർഷം പഴക്കമുള്ള മരങ്ങൾ ഇവിടെയുണ്ട്.മേലെകാവ് എന്നും താഴെക്കാവ് എന്നും രണ്ട് ദേവസ്ഥാനങ്ങലാണ് ഇവിടെയുള്ളത്. ഇതിൽ താഴേക്കാവ് കാടുകൾ നിറഞ്ഞ പ്രദേശമാണ്. നിരവധി തെയ്യങ്ങൾ ഇവിടെ കെട്ടിയാടിക്കാറുണ്ട്. അണ്ടല്ലൂർക്ഷേത്രത്തിലെ ദേവസങ്കൽപ്പങ്ങൾ രാമായണ പ്രതിപാദിതമാണ്. ശ്രീരാമൻ, ലക്ഷ്മണൻ, ഹനുമാൻ, സീത - ഈ ദേവ ചൈതന്യസങ്കൽപ്പങ്ങൾക്ക് ബിംബരൂപത്തിൽ പ്രതിഷ്ഠകളുണ്ട്. ഇവിടുത്തെ ഉത്സവചടങ്ങുകൾ, രാമായണത്തിൽ സുന്ദരകാണ്ഡത്തിലും യുദ്ധകാണ്ഡത്തിലും പ്രതിപാദിക്കുന്ന ഭാഗങ്ങൾ ഉൾക്കൊള്ളുന്നവയാണ്.

അറബിക്കടലോട് ചേർന്നുനിൽക്കുന്ന ധർമ്മടം ഗ്രാമത്തിന്റെ മറ്റ് മൂന്നു ഭാഗങ്ങളിലും പരസ്പരബന്ധിതമായി കഴിയുന്ന പുഴകളാണ്. തെക്കേ അറ്റത്തുകിടക്കുന്ന ധർമ്മടം ദേശം താരതമ്യേന ഉയർന്ന ഭൂവിഭാഗമാണ്. താണനിലങ്ങൾ ഏറിയകൂറും പാലയാടും അണ്ടലൂരിലുമാണ്; മേലൂർദേശത്തിന്റെ ഏതാനും ഭാഗങ്ങളും താഴ്ന്ന തലങ്ങൾ തന്നെ. വയലേലകൾ നിറഞ്ഞ ഈ പ്രദേശങ്ങൾ കാർഷികപ്രാധാന്യമുള്ളവയാണ്. അണ്ടലൂർക്കാവ് സ്ഥിതിചെയ്യുന്നത് ഈ കാർഷികപ്രദേശത്തിന്റെ നെറുകയിലാണ്. എരിഞ്ഞിയും ആലും കൂവളവും ചമ്പകവും കാഞ്ഞിരവും തൊട്ടുള്ള മരങ്ങൾ നിറഞ്ഞ ഒരു വിശാലമായ മേടപറമ്പു. "കാവ്" എന്ന പദത്തിനു കൂട്ടം എന്നും അർത്ഥം ഉണ്ട്, തരുവല്ലികളുടെ കൂട്ടത്തിലാണ് പ്രതിഷ്ഠകൾ ഏർപ്പെടുത്തുന്നത് - അണ്ടലൂർക്കാവും അത്തരത്തിലൊന്നാണെന്ന് പറയാം.

ഏഴുദിവസം നീണ്ടുനിൽക്കുന്നതാണ് ഇവിടത്തെ തിറ ഉത്സവം. മലയാളമാസം കുംഭം ഒന്നാം തിയ്യതി കാവിൽകയറൽ, രണ്ടാം തിയ്യതി ചക്കകൊത്തൽ എന്നീ ചടങ്ങുകളോടെ അണ്ടലൂർ കാവിൽ തിറ ഉത്സവത്തിന് തുടക്കമാകുന്നു. മൂന്നാം തിയ്യതി മേലൂരിൽ നിന്നും കുടവരവുണ്ട്. നാലാം തിയതി മുതൽ തെയ്യക്കോലങ്ങൾ കെട്ടിയാടാൻ തുടങ്ങും.

നാലാം തിയതി സന്ധ്യയോടെ പ്രധാന ആരാധനാമൂർത്തിയായ ദൈവത്താർ തെയ്യം അണിയറയിൽനിന്നും മുഖത്തെഴുത്തും ചമയങ്ങളോടും പടിഞ്ഞാറേത്തറയിലേക്ക് എഴുന്നള്ളുന്നു. അവിടെ പീഠത്തിൽ ഇരുന്നു ദൈവത്താർ പൊന്മുടി ചാർത്തുന്നു. ഇത് ശ്രീരാമ പട്ടാഭിഷേകമെന്ന് സങ്കൽപ്പം. ദൈവത്താർ മുടിവെച്ചുകഴിഞ്ഞു തറയിൽനിന്നുമിറങ്ങി അങ്കക്കാരൻ, ബപ്പൂരൻ എന്നീ തെയ്യങ്ങളോടും കൂടി വില്ലുകാരുടെ അകമ്പടിയോടെ കാവിനെ വലംവയ്ക്കുന്ന ചടങ്ങുണ്ട്. വ്രതമെടുത്ത പുരുഷന്മാരും ആൺകുട്ടികളും അച്ചൻമാരും (കാരണവന്മാർ) അതിൽ പങ്കെടുക്കുന്നു. ഇവിടത്തെ പ്രധാന ചടങ്ങായ ഈ വലംവയ്ക്കലിനു "മെയ്യാലം കൂടുക" എന്നാണ് പ്രാദേശികമായി പറയുന്നത്. പുരുഷന്മാരും ആൺകുട്ടികളും വ്രതമെടുക്കുന്നതിന് "കുളുത്താറ്റുക" എന്നാണ് ഇവിടെ പറയുക. കുളുത്താറ്റിയവർ വാനരപ്പടയാണെന്ന് സങ്കൽപ്പം. മൂന്നു പ്രദക്ഷിണം പൂർത്തിയാക്കി പരിവാരങ്ങളോടുകൂടി ദൈവത്താറും അങ്കക്കാരനും ബപ്പൂരനും കൊട്ടിലിലേക്ക് എഴുന്നള്ളുന്നു. അവിടെ മണിക്കിണറിൽ മുഖദർശനം നടത്തൽ ചടങ്ങ് ഉണ്ട്. പിന്നീട് മൂന്നു തെയ്യങ്ങളും താഴേക്കാവിലേക്ക് എഴുന്നള്ളുന്നു. ഇത് സീതയെ വീണ്ടെടുക്കാൻ ലങ്കയിലേക്ക് പോകുന്നതായാണ് സങ്കൽപ്പം. പുലർച്ചയ്ക്ക് അതിരാളൻ തെയ്യവും രണ്ടു മക്കളും (സീതയും മക്കളും) പുറപ്പെടുന്നു. അതിനുശേഷം തൂവക്കാരി, മലക്കാരി, വേട്ടയ്ക്കൊരുമകൻ, പൊൻമകൻ, പുതുച്ചേകവൻ, നാക്കണ്ഠൻ(നാഗകണ്ഠൻ), നാപ്പോതി(നാഗഭഗവതി), ചെറിയ ബപ്പൂരൻ എന്നീ തെയ്യങ്ങൾ പുറപ്പെടുന്നു. ഇവരിൽ ചില തെയ്യങ്ങൾ മുടി കിരീടങ്ങൾ മാത്രം മാറി മാറി ധരിച്ചു കലാശം ചവിട്ടുന്നവരാണ്.

ഉച്ചയ്ക്ക് മുമ്പായി ഇളങ്കരുവനും പൂതാടിയും (ബാലിയും സുഗ്രീവനും എന്നു സങ്കൽപ്പം) തമ്മിലുള്ള യുദ്ധ പ്രതീതി ഉയർത്തുന്ന തെയ്യാട്ടമാണ്. രാവിലെ ഇറങ്ങുന്ന ചെറിയ ബപ്പൂരനാണ് ബാലീ സുഗ്രീവ യുദ്ധത്തിൽ മദ്ധ്യസ്ഥം വഹിക്കുന്നത്. ഈ ബപ്പൂരന്റെ ശിരോമകുടത്തിന് വ്യത്യാസമുണ്ട്. ബപ്പൂരാൻ ഇടപെടുന്നതോടെ യുദ്ധം തീർന്ന് രണ്ടുപേരും രഞ്ജിപ്പിലെത്തുന്നു എന്ന് സങ്കല്പം. നാലാം തിയതി മുതൽ ഏഴാം തിയതിവരെ ചടങ്ങുകൾ ഒരുപോലെയാണ്.

നിറയെ മരങ്ങളും വള്ളികളും കുറ്റിക്കാടുകളും ഏതാനും തറകളുംചേർന്ന പ്രദേശമാണ് താഴേക്കാവ്. ഇത് രാമായണത്തിൽ പ്രതിപാദിക്കുന്ന ലങ്കയിലെ അശോക വനം (രാവണന്റെ വാസസ്ഥലം) കണക്കാക്കപ്പെടുന്നു. അങ്കക്കാരൻ തെയ്യത്തിന്റെ ആട്ടം (നൃത്തം) അരങ്ങേറുന്നത് ഇവിടെ വച്ചാണ്.

അപൂർവ്വയിനം സസ്യങ്ങളാൽ സമ്പുഷ്ടമാണ് താഴെക്കാവ്. വംശനാശ ഭീഷണി നേരിടുന്ന കുളവെട്ടി ഇവിടെ കണ്ടതായി രേഖപ്പെടുത്തിയിട്ടുണ്ട്.

ശ്രീരാമൻ, ഹനുമാൻ, ലക്ഷ്മണൻ എന്നീ ഹിന്ദു ദൈവങ്ങളുടെ സാന്നിദ്ധ്യം ഇവിടെ വിശ്വസിക്കപ്പെടുന്നു. ദൈവത്താർ എന്ന പേരിലാണ് ശ്രീരാമ രൂപം ഇവിടെ ആരാധിക്കപ്പെടുന്നത്. ലക്ഷ്മണൻ അറിയപ്പെടുന്നത് അങ്കക്കാരൻ എന്ന പേരിലും ഹനുമാൻ ബപ്പൂരൻ എന്ന പെരിലും തെയ്യമായികെട്ടിയാടിക്കപ്പെടുന്നു.
ബാലി,സുഗ്രീവൻ മുതലായ തെയ്യങ്ങളും ഇവിടെ തിറ ഉത്സവത്തോടനുബന്ധിച്ച് കെട്ടിയാടിക്കപ്പെടുന്നു.

ഉത്തരമലബാറിലെ തെയ്യങ്ങളെക്കുറിച്ചുള്ള അറിവ് പകർന്നു നൽകുവാനായി 2018 ൽ സംസ്ഥാന സർക്കാരിന്റെ സഹായത്തോടുകൂടി ആരംഭിച്ചു. അണ്ടലൂർക്കാവിന്റെ പെരുമയും തനിമയും നിലനിർത്തിക്കൊണ്ടാണ് ഈ തെയ്യം അനുഷ്ഠാന-വ്യാഖ്യാന കേന്ദ്രം പണികഴിപ്പിച്ചിട്ടുള്ളത്. പരമ്പരാഗത വാസ്തുശിൽപ്പ മാതൃകയിലാണ് ഇതിന്റെ നിർമ്മാണം. വിവിധ തെയ്യങ്ങളെക്കുറിച്ചുള്ള വിവരങ്ങൾ തീർഥാടകർക്കും വിനോദസഞ്ചാരികൾക്കും ഇവിടെ ലഭ്യമാകും. പ്രധാനമായും തെയ്യങ്ങളുടെ വേഷഭൂഷാദികളും മുഖത്തെഴുത്ത് പ്രത്യേകതകൾ വ്യക്തമാക്കുന്ന മാതൃകകളും ആണ് ഇവിടെ പ്രദർശിപ്പിച്ചിട്ടുള്ളത്. കൂടാതെ ഒരു ഫോട്ടോ ഗാലറിയും ഇവിടെ സജ്ജമാക്കിയിട്ടുണ്ട്.





</doc>
<doc id="214302" url="https://ml.wikipedia.org/wiki?curid=214302" title="ഡെമോസ്തനിസ്">
ഡെമോസ്തനിസ്

ഡെമോസ്തനിസ് പ്രാചീന ഗ്രീസിലെ പ്രശസ്തനായ വാഗ്മിയും രാജ്യതന്ത്രജ്ഞനുമായിരുന്നു. ധനികനായ ഒരു ആയുധ നിർമാതാവിന്റെ മകനായി ഇദ്ദേഹം ബി.സി. 384-ൽ ഏഥൻസിൽ ജനിച്ചു. ഡെമോസ്തനിസിന് ഏഴു വയസ്സു പ്രായമെത്തിയപ്പോൾ പിതാവു മരണമടഞ്ഞു. മറ്റു രക്ഷാകർത്താക്കളുടെ സംരക്ഷണത്തിലായിരുന്നു തുടർന്നുള്ള ജീവിതം. 

ഡെമോസ്തനിസിന് പൈതൃകമായി ലഭിച്ചിരുന്ന സ്വത്ത് രക്ഷാകർത്താക്കളായി നിന്നവർ കയ്യടക്കി. ഇതു വീണ്ടെടുക്കാനായി ഡെമോസ്തനിസ് സ്വയം കേസുകൾ വാദിച്ചു. ഇതിന്റെ വിജയത്തിനുവേണ്ടി പ്രസംഗകല അഭ്യസിച്ച് പ്രത്യേക പ്രാവീണ്യം നേടി. പിൽക്കാലത്ത് വാഗ്മിയെന്ന നിലയിൽ പ്രശസ്തനായതിന്റെ തുടക്കം ഇതിൽ നിന്നായിരുന്നു. അക്കാലത്ത് സാധാരണമായിരുന്ന കായികവിദ്യാഭ്യാസം നേടുന്നതിന് ഇദ്ദേഹത്തിന്റെ ദുർബലമായ ശരീരപ്രകൃതി തടസ്സമായി നിന്നു. പ്രസംഗകലയിൽ കൂടുതൽ ശ്രദ്ധ കേന്ദ്രീകരിക്കുവാൻ ഡെമോസ്തനിസിന് ഈ സാഹചര്യം പ്രേരണ നൽകി. ഗ്രീസിലെ പ്രസിദ്ധ വാഗ്മിയായിരുന്ന ഇസേയസിൽ (Isaeus) നിന്നായിരുന്നു ഇദ്ദേഹം പ്രസംഗകലയിൽ പരിശീലനം നേടിയത്. പ്രസംഗത്തിൽ നൈപുണ്യം നേടാനായി കടൽക്കരയിൽച്ചെന്ന് തിരമാലകളെ അഭിസംബോധന ചെയ്തുകൊണ്ട് പ്രസംഗം നടത്തി പരിശീലിച്ചുവെന്നും സംസാരശേഷിയിലുള്ള വൈകല്യം സുഗമമായ വാഗ്ധോരണിക്കു തടസ്സം സൃഷ്ടിക്കുന്നതു പരിഹരിക്കാനായി വായിൽ കല്ലുകളിട്ടുകൊണ്ടും, അത്യുച്ചത്തിൽ ശബ്ദിച്ചുകൊണ്ടും പരിശീലനം നടത്തിയിരുന്നുവെന്നുമാണ് ഇദ്ദേഹത്തിന്റെ പ്രസംഗപരിശീലനത്തെപ്പറ്റി ജീവചരിത്രകാരന്മാർ രേഖപ്പെടുത്തിയിട്ടുള്ളത്.

സ്വയം കേസുവാദിച്ചതിലൂടെ നിയമകാര്യങ്ങളിലും കേസുവിസ്താരത്തിലും ഇദ്ദേഹം വൈദഗ്ദ്ധ്യം നേടി. ഇതോടെ മറ്റുള്ളവർക്കുവേണ്ടി കേസു നടത്തിക്കുന്ന പ്രവർത്തനങ്ങളിലും ഏർപ്പെട്ടു. ക്രമേണ പൊതുപ്രവർത്തനങ്ങളിലും വ്യാപൃതനായി. ഏഥൻസിലെ സാമ്പത്തിക-സൈനിക നയങ്ങളിൽ അഭിപ്രായം പ്രകടിപ്പിച്ചുകൊണ്ട് ബി.സി. 355-ഓടുകൂടി ഡെമോസ്തനിസ് രാഷ്ട്രീയ രംഗത്തു പ്രവർത്തിച്ചുതുടങ്ങി. മാസിഡോണിയയിലെ രാജാവായ ഫിലിപ്പ് II-ൽ നിന്നും ഗ്രീസിനെതിരെ ആക്രമണ ഭീഷണി ഉണ്ടായതോടെ ഡെമോസ്തനിസ് നാടൊട്ടുക്ക് പ്രസംഗിച്ചുനടന്ന് ജനങ്ങളെ ഫിലിപ്പിനെതിരായി അണിനിരത്താൻ പ്രേരിപ്പിക്കുകയും സൈനിക തയ്യാറെടുപ്പുകൾക്ക് ഉദ്ബോധിപ്പിക്കുകയും ചെയ്തു. 

ഫിലിപ്പിക്സ് (ബി.സി. 352/351-40) ഒളിന്തിയാക്സ് (ബി.സി. 349) എന്നീ പേരുകളിൽ പ്രസിദ്ധി നേടിയ ഇദ്ദേഹത്തിന്റെ പ്രസംഗങ്ങൾ ഫിലിപ്പിനെതിരായി ഗ്രീക്കുകാരെ രംഗത്തിറക്കാനുദ്ദേശിച്ചുള്ളവയായിരുന്നു. ഏഥൻസുമായി സഖ്യത്തിലായിരുന്ന ഒളിന്തസ് നഗരത്തെ ഫിലിപ്പ് ആക്രമിച്ചപ്പോൾ നടത്തിയ പ്രസംഗമാണ് ഒളിന്തിയാക്സ്. ഫിലിപ്പുമായി സമാധാന ചർച്ചയിൽ ഡെമോസ്തനിസ് ഏർപ്പെടുകയുണ്ടായി. ഫിലിപ്പിന്റെ പക്ഷത്തിനുവേണ്ടി വാദിച്ചിരുന്ന ഏഥൻസിലെ മറ്റൊരു വാഗ്മിയും രാഷ്ട്രീയക്കാരനുമായ എസ്കിനീസിനെ (Aeschines) കുറ്റപ്പെടുത്തിക്കൊണ്ട് ബി.സി. 343-ൽ ഡെമോസ്തനിസ് നടത്തിയതാണ് ഓൺ ദ് ഫാൾസ് ലെഗേഷൻ(On the False Legation) എന്ന പ്രസംഗം. ഏഥൻസും തീബ്സും പരമ്പരാഗത ശത്രുരാജ്യങ്ങളായിരുന്നു. എന്നാൽ ഫിലിപ്പിനെതിരായി യുദ്ധം ചെയ്യുന്ന കാര്യത്തിൽ അവരെ എകോപിപ്പിക്കുന്നതിൽ വിജയം നേടുവാൻ ദീർഘകാലത്തെ ശ്രമഫലമായി ഡെമോസ്തനിസിനു കഴിഞ്ഞു. എങ്കിലും ഫിലിപ്പിനെ പരാജയപ്പെടുത്തുകയെന്ന നിഗൂഢാഭിലാഷം ഫലവത്താക്കുവാൻ ഡെമോസ്തനിസിനു സാധിച്ചില്ല. ബി.സി. 338-ലെ കെയ്റോണിയ യുദ്ധത്തിൽ ഫിലിപ്പ് ഗ്രീക്കുകാരെ പരിതാപകരമായി പരാജയപ്പെടുത്തി.

ഫിലിപ്പിന്റെ മരണ (ബി.സി. 336)ശേഷം ഭരണാധികാരിയായിത്തീർന്ന പുത്രൻ അലക്സാർ ചക്രവർത്തിയുടെ കാലത്തും മാസിഡോണിയക്കാർക്കെതിരായുള്ള പടനീക്കം ഡെമോസ്തനിസ് ഉപേക്ഷിച്ചിരുന്നില്ല. ഏഥൻസിനുവേണ്ടി നടത്തിയ സേവനങ്ങളെ പ്രകീർത്തിച്ച് ഡെമോസ്തനിസിന്റെ അനുയായികൾ സ്വർണകിരീടം നൽകി ഇദ്ദേഹത്തെ ആദരിക്കാൻ ഒരുങ്ങിയപ്പോൾ, എസ്കിനീസിന്റെ നേതൃത്വത്തിൽ ഇതിനെതിരായ പ്രവർത്തനം തലപൊക്കി. ഇതിനെത്തുടർന്ന് ഡെമോസ്തനിസ് തന്റെ രാഷ്ട്രീയവും സൈനികവുമായ നിലപാട് ന്യായീകരിച്ചുകൊണ്ട് നടത്തിയ പ്രസംഗമാണ് ഓൺ ദ് ക്രൗൺ (ബി.സി. 330). ഇത് ഇദ്ദേഹത്തിന്റെ അതിപ്രശസ്ത പ്രസംഗമായി പരിഗണിക്കപ്പെടുന്നു.

ഗവൺമെന്റുവക പണം തട്ടിയെടുത്തു എന്ന ഒരു ആക്ഷേപവുമായി ബന്ധപ്പെടുത്തി അലക് സാണ്ടറുടെ അനുയായികളിലൊരാൾ ഡെമോസ്തനിസിനെ കടുത്ത ആരോപണത്തിൽ കുടുക്കി. കുറ്റം ചുമത്തപ്പെട്ട ഡെമോസ്തനിസ് ശിക്ഷയ്ക്കു വിധിക്കപ്പെടുകയും തടവിലാക്കപ്പെടുകയുമുണ്ടായി. എന്നാൽ തടവിൽ നിന്നു രക്ഷപ്പെട്ട് ഇദ്ദേഹം ഏഥൻസിൽനിന്നും പലായനം ചെയ്തു. കുറേക്കാലം കഴിഞ്ഞ്, അലക്സാണ്ടർ മരണമടഞ്ഞതിനുശേഷം (ബി.സി. 323), മാസിഡോണിയക്കാരെ പരാജയപ്പെടുത്താൻ ഈ അവസരം ഉപയോഗപ്പെടുത്താമെന്ന പ്രതീക്ഷയിൽ അതിനു നേതൃത്വം നൽകാനായി ഏഥൻസുകാർ ഡെമോസ്തനിസിനെ തിരികെ വിളിച്ചപ്പോൾ മാത്രമാണ് ഇദ്ദേഹത്തിനു മടങ്ങിയെത്താൻ സാധിച്ചത്. എന്നാൽ അലക് സാണ്ടർക്കുശേഷം അധികാരത്തിലേറിയ ആന്റിപേറ്റർ ഈ ഉദ്യമത്തെ ശക്തിയായി നേരിട്ടു പരാജയപ്പെടുത്തി. സ്വന്തം നിലനിൽപ്പ് പ്രശ്നമായിത്തീർന്നപ്പോൾ ഡെമോസ്തനിസ് കലൗറിയ (Calauria) എന്ന ദ്വീപിലേക്ക് പലായനം ചെയ്തു. പിന്തുടർന്നുവന്ന മാസിഡോണിയൻ സേനയ്ക്കു പിടികൊടുക്കുകയോ കീഴടങ്ങുകയോ ചെയ്യാതെ, ആത്മാഭിമാനം സംരക്ഷിക്കുവാൻ വേണ്ടി ഇദ്ദേഹം ബി.സി. 322 ഒക്ടോബർ 12-ന് വിഷം കഴിച്ച് ആത്മഹത്യ ചെയ്തു.



</doc>
<doc id="214310" url="https://ml.wikipedia.org/wiki?curid=214310" title="രബീന്ദ്ര പുരസ്കാർ">
രബീന്ദ്ര പുരസ്കാർ

രബീന്ദ്ര പുരസ്ക്കാർ (রবীন্দ্র পুরস্কার) എന്ന ചുരുക്കപ്പേരിൽ കൂടുതലറിയപ്പെടുന്ന രബീന്ദ്ര സ്മൃതി പുരസ്ക്കാർ (রবীন্দ্র স্মৃতি পুরস্কার) കൊൽക്കത്ത ആസ്ഥാനമാക്കി പ്രവർത്തിക്കുന്ന പശ്ചിമംബംഗ ബംഗ്ളാ അക്കാദമി നൽകുന്ന ഏറ്റവും വലിയ സാഹിത്യ ബഹുമതിയാണ്. ബംഗാളിയിലും ഇതര ഭാഷകളിലും ബംഗാളിനു മുതൽക്കൂട്ടാകുന്ന, ബംഗാളിനെ കേന്ദ്രമാക്കി, എഴുതപ്പെടുന്ന കൃതികളാണ് പരിഗണനക്കെടുക്കാറ്. 2005 വരെ ഒരു പ്രത്യേക കൃതിക്കായിരുന്നു അവാർഡ്, 2006 മുതൽ ഇത് Lifetime Achievement Award ആയി രൂപാന്തരപ്പെട്ടു.

1950-ൽ ഈ പുരസ്കാരം ആദ്യമായി സമ്മാനിച്ചത് സതീനാഥ് ഭാദുരിക്കും (ജാഗൊരി നോവലിന്) നിരഞ്ജൻ റായ്ക്കും (ബംഗാളീർ ഇതിഹാസ് ആദി പർവ്വം) ആയിരുന്നു.




















</doc>
<doc id="214313" url="https://ml.wikipedia.org/wiki?curid=214313" title="തൃപ്പനച്ചി">
തൃപ്പനച്ചി

മലപ്പുറം ജില്ലയിലെ ഏറനാട് താലൂക്കിൽ ഉൾപ്പെടുന്ന ഒരു ഗ്രാമമാണ് തൃപ്പനച്ചി. മഞ്ചേരി മുൻസിപ്പാലിറ്റിയുടെയും മൊറയൂർ-കുഴിമണ്ണ (കിഴിശേരി) പഞ്ചായത്തുകളുടെയും ഇടയിലുള്ള പുൽപ്പറ്റ പഞ്ചായത്തിലാണ് ഈ പ്രദേശം സ്ഥിതിചെയ്യുന്നത്. കാഞ്ഞിരം, ആനപ്പാലം, മുത്തനൂർ, പാടിഞ്ഞാറ്റിയകം, തൃപ്പനച്ചി, പാലക്കാട് എന്നീ ആറു പഞ്ചായത്തു വാർഡുകൾ ഉൾക്കൊള്ളുന്നതാണ് തൃപ്പനച്ചി ദേശം.ജനങ്ങളിൽ 85 ശതമാനവും മുസ്‌ലിംകളാണ്. 10 ശതമാനം പേർ പട്ടികജാതി-പട്ടികവർഗക്കാരായുണ്ട്. ഹരിജൻ കോളനികളുള്ള തൃപ്പനച്ചിയിലെ ആക്കപ്പുറം പൂരം ജില്ലയിൽ പ്രശസ്തമായ താലപ്പൊലി ഉത്സവങ്ങളിൽ ഒന്നാണ്. ഈഴവരും നായന്മാരുമടങ്ങുന്ന ഹിന്ദു വിഭാഗങ്ങളാണ് ബാക്കിയുള്ളവർ. തൃപ്പനച്ചിയിലെയും സമീപ പ്രദേശങ്ങളിലെയും എയ്ഡഡ് സ്‌കൂളുകളിൽ അധ്യാപകരായി വന്ന് ഇവിടെ സ്ഥിരതാമസമാക്കിയ ഏതാനും ക്രിസ്ത്യൻ കുടുംബങ്ങളുമുണ്ട്. ഒരു ഉൾനാടൻ ഗ്രാമമാണെങ്കിലും വളരെ കാലം മുമ്പുതന്നെ വിദ്യാഭ്യാസ പരമായി ഉണർവ് പ്രകടിപ്പിച്ചുവന്ന നാടാണ് തൃപ്പനച്ചി. 95 ശതമാനമാണ് പ്രദേശത്തെ സാക്ഷരത. 1915 ൽ തന്നെ ഇവിടെ എൽ.പി സ്‌കൂൾ നിലവിൽ വന്നു. നൂറാം വാർഷികം ആഘോഷിക്കാനൊരുങ്ങുന്ന ആ വിദ്യാഭ്യാസ സ്ഥാപനം ഇന്ന് 1500 ലേറെ വിദ്യാർത്ഥികൾ പഠിക്കുന്ന എൽ.പി, യു.പി ഡിവിഷനുകൾ ചേർന്നതാണ്. 1958 പ്രവർത്തനമാരംഭിച്ച വായനശാലയും തൃപ്പനച്ചിയുടെ വിദ്യാഭ്യാസ സാംസ്‌കാരിക സ്വത്വരൂപീകരണത്തിൽ നിർണായക സ്വാധീനം ചെലുത്തിയിട്ടുണ്ട്. സാംസ്‌കാരിക വിദ്യാഭ്യാസ കായിക രംഗത്ത് സജീവ പങ്കാളിത്തം വഹിക്കുന്ന എട്ട് ക്ലബ്ബുകളുടെ പ്രവർത്തനവും എടുത്തുപറയേണ്ടതാണ് അതിൽ കൂടുതൽ ആയ്യി എടുത്തു പറയേണ്ടത് യൂവാക്കളുടെ KRP എന്ന സഘടനയാണ് . സംസ്ഥാന ജില്ലാതലങ്ങളിൽ വ്യത്യസ്ത രംഗങ്ങളിൽ പ്രതിഭ തെളിയിച്ച കായിക താരങ്ങളും കലാകാരന്മാരും പ്രഭാഷകരും എഴുത്തുകാരും തൃപ്പനച്ചി കേരളത്തിന് സംഭാവന ചെയ്തിട്ടുണ്ട്.


</doc>
<doc id="214320" url="https://ml.wikipedia.org/wiki?curid=214320" title="ഹൗലാന്റ് ദ്വീപ്">
ഹൗലാന്റ് ദ്വീപ്

പസഫിക് മഹാസമുദ്രത്തിലെ മനുഷ്യവാസമില്ലാത്ത ഒരു പവിഴദ്വീപാണ് ഹൗലാന്റ് ദ്വീപ് () ഭൂമദ്ധ്യരേഖയ്ക്ക് വടക്ക് പസഫിക് മഹാസമുദ്രത്തിന്റെ മദ്ധ്യത്തായാണ് ദ്വീപിന്റെ സ്ഥാനം. ഹൊണോലുലുവിൽ നിന്ന് 3100 കിലോമീറ്റർ ദൂരെയാണീ ദ്വീപ്. ഹവായിക്കും ഓസ്ട്രേലിയയ്ക്കും ഏകദേശം മദ്ധ്യത്തിലാണിത്. ഇത് അമേരിക്കൻ ഐക്യനാടുകളുടെ ഇൻകോർപ്പറേറ്റ് ചെയ്യാത്തതും ഓർഗനൈസ് ചെയ്യപ്പെടാത്തതുമായ ഒരു ഭൂപ്രദേശമാണ്. ഭൂമിശാസ്ത്രമനുസരിച്ച് ഇത് ഫീനിക്സ് ദ്വീപുകളുടെ ഭാഗമാണ്. 

ഇവിടെ സാമ്പത്തികപ്രവർത്തനങ്ങളൊന്നും നടക്കുന്നില്ല. അമീലിയ എയർഹാർട്ടിന് എത്തിപ്പെടാൻ സാധിക്കാഞ്ഞ ദ്വീപ് എന്നതാണ് ഈ ദ്വീപിന്റെ ഏറ്റവും വലിയ പ്രശസ്തി. 1930-കളിൽ അമീലിയയ്ക്ക് എത്തിപ്പെടാൻ വേണ്ടി തയ്യാറാക്കിയ റൺവേകൾ ഒരിക്കലും ഉപയോഗിക്കപ്പെടാതെ നശിച്ചുപോവുകയാണുണ്ടായത്. ഇവിടെ ഹാർബറുകളില്ല. ദ്വീപിനുചുറ്റുമുള്ള പവിഴപ്പുറ്റുകൾ നൗകകൾക്ക് അപകടമുണ്ടാക്കാൻ സാദ്ധ്യതയുണ്ട്. ഇവിടെ ഒരു ഡേ ബീക്കണുമുണ്ട്. എല്ലാ രണ്ടു വർഷം കൂടുമ്പോഴും ഈ ദ്വീപ് ഉദ്യോഗസ്ഥർ സന്ദർശിക്കാറുണ്ട്. 

ദ്വീപുൾപ്പെട്ട നാഷണൽ പാർക്കിൽ 1.84 ചതുരശ്രകിലോമീറ്റർ കരയും 129.80 ചതുരശ്രകിലോമീറ്റർ കടൽത്തട്ടുമാണുള്ളത്. യു.എസ്. ഫിഷ് ആൻഡ് വൈൽഡ് ലൈഫ് സർവീസാണ് ഈ ദ്വീപിന്റെ മേൽനോട്ടം നടത്തുന്നത്. ഇത് പസഫിക് റിമോട്ട് ഐലന്റ് മറൈൻ നാഷണൽ മോണ്യുമെന്റിന്റെ ഭാഗമാണ്. 

ഭൂമദ്ധ്യരേഖാപ്രദേശങ്ങളിലുള്ള കാലാവസ്ഥയാണിവിടെ. മഴ കുറവും വെയിൽ കഠിനവുമാണ്. കിഴക്കുനിന്ന് സ്ഥിരമായടിക്കുന്ന കാറ്റുകാരണം താപനില ഏറെക്കുറെ മിതമാണ്. അധികം ഉയരമില്ലാത്ത മണൽപ്പരപ്പാണ് ദ്വീപിന്റെ കരഭാഗം. ദ്വീപിനു ചുറ്റും പവിഴപ്പുറ്റുകളുടെ ഒരു വലയമുണ്ട്. സമുദ്രനിരപ്പിൽ നിന്നുള്ള കൂടിയ ഉയരം 6 മീറ്ററാണ്.

ദ്വീപിൽ ശുദ്ധജലസ്രോതസ്സുകളൊന്നുമില്ല. അങ്ങിങ്ങായി പുല്ലുകളും നിലം പറ്റിപ്പടരുന്ന വള്ളിച്ചെടികളും ഉയരമില്ലാത്ത പിസോണിയ മരങ്ങളും കുറ്റിച്ചെടികളുമാണ് ഇവിടെയുള്ള സസ്യങ്ങൾ. 1942-ൽ ഒരു ദൃക്സാക്ഷി അധികം ഉയരമില്ലാത്തതും ജീവനില്ലാത്തതുമായ ഒരുകൂട്ടം കോവു മരങ്ങൾ" ദ്വീപിന്റെ മദ്ധ്യത്തിലെ മണൽക്കൂനയിൽ ഉണ്ടായിരുന്നുവെന്ന് പറയുന്നുണ്ട്. 58 വർഷങ്ങൾക്ക് ശേഷം (2000) ഇവിടം സന്ദർശിച്ചയാളുടെ വിവരണം ബുൾഡോസർ ഉപയോഗിച്ച് നിരപ്പാക്കിയ പവിഴമണലാണിവിടെയുള്ളതെന്നും ഒറ്റ മരം പോലുമില്ല എന്നുമാണ്. ചില കെട്ടിടങ്ങളുടെ അവശിഷ്ടങ്ങൾ ദ്വീപിലുണ്ടായിരുന്നുവത്രേ. കടൽ ജീവികളുടെയും കടൽപ്പക്ഷികളുടെയും തീരപ്പക്ഷികളുടെയും ആവാസകേന്ദ്രമാണ് പ്രധാനമായും ഈ ദ്വീപ്.

ദ്വീപിനു ചുറ്റുമുള്ള 200 നോട്ടിക്കൽ മൈൽ തങ്ങളുടെ സാമ്പത്തികമേഖലയാണെന്നും 12 നോട്ടിക്കൽ മൈൽ തങ്ങളുടെ പ്രദേശമാണെന്നും അമേരിക്കൻ ഐക്യനാടുകൾ അവകാശപ്പെടുന്നുണ്ട്. 

ഇവിടെ ആൾത്താമസമില്ലാത്തതിനാൽ സമയമേഖല നിർവ്വചിച്ചിട്ടില്ല. യു.ടി.സി.ക്ക് 12 മണിക്കൂർ പിറകിലാണീ സ്ഥലം. 

വഴികളുടെ ശേഷിപ്പുകളും ചില വസ്തുക്കളും സൂചിപ്പിക്കുന്നത് ആദ്യകാലത്ത് ഇടയ്ക്കിടെയെങ്കിലു പോളിനേഷ്യക്കാർ ഇവിടെയുണ്ടായിരുന്നു എന്നാണ്. ഒരു തോണി (canoe), നീലനിറമുള്ള ഒരു ബീഡ് (bead), മുളക്കഷണങ്ങൾ തുടങ്ങിയ വസ്തുക്കൾ കണ്ടെടുക്കപ്പെട്ടിട്ടുണ്ട്. കിഴക്കൻ മെലനേഷ്യക്കാർ വടക്കോട്ട് സഞ്ചരിക്കാൻ തുടങ്ങിയ 1000 ബി.സി.ക്കടുത്താവണം ദ്വീപിൽ ആദ്യം മനുഷ്യരെത്തിയത് ഇവർ ഹൗലാന്റ് ദ്വീപിന് 500 മുതൽ 700 വരെ കിലോമീറ്റർ തെക്കു കിഴക്കുള്ള റവാകി ദ്വീപ്, കാന്റൺ ദ്വീപ്, മന്ര ദ്വീപ്, ഫീനിക്സ് ദ്വീപുകളീലെ ഒറോണ എന്നിവിടങ്ങളിലും എത്തിപ്പെട്ടിരിക്കണം. മന്ര ദ്വീപിലെ താമസക്കാർ രണ്ടു വിഭാഗങ്ങളിൽ പെടുന്നവരാണ് എന്നാണ് കെ.പി. എമ്രി എന്ന എത്നോളജിസ്റ്റ് പറയുന്നത്. ഇതിലൊരുവിഭാഗം പോളിനേഷ്യക്കാരും മറ്റൊരുവിഭാഗം മൈക്രോനേഷ്യക്കാരുമായിരുന്നുവത്രേ. ഇത് ഹൗലാന്റ് ദ്വീപിനെ സംബന്ധിച്ചും ശരിയായിരിക്കാം. എന്നാലും ഇതിനുപോൽബലകമായ തെളിവുകളൊന്നും ലഭിച്ചിട്ടില്ല. 

ദ്വീപിലെ ബുദ്ധിമുട്ടുള്ള ജീവിതവും വിശ്വസനീയമല്ലാത്ത ശുദ്ധജലലഭ്യതയും കാരണം ഒരുപക്ഷേ താമസക്കാർ ഇവിടം വിട്ടുപോവുകയോ ചത്തൊടുങ്ങുകയോ ചെയ്തിരിക്കാം. അടുത്തുള്ള മറ്റു ദ്വീപുകളുടെയും സ്ഥിതി ഇതുതന്നെയാണ് (ഉദാഹരണത്തിന് കിരിറ്റിമാറ്റി, പിറ്റ്കൈൻ എന്നീ ദ്വീപുകൾ).

നാന്റുക്കെറ്റ് ദ്വീപിൽ നിന്നുള്ള തിമിംഗിലവേട്ടക്കപ്പലായ ഓയെനോയുടെ ക്യാപ്റ്റനായ ജോർജ്ജ് ബി. വർത്താണ് 1822-ൽ ഈ ദ്വീപ് കണ്ടതായി ആദ്യം അവകാശപ്പെട്ട പാശ്ചാത്യൻ. ഇദ്ദേഹം ഇതിനെ "വർത്ത്സ് ഐലന്റ്" എന്നുവിളിച്ചു. മിനർവ സ്മിത്ത് എന്ന അമേരിക്കൻ തിമിംഗിലവേട്ടക്കപ്പലിന്റെ ക്യാപ്റ്റൻ ഡാനിയൽ മക്കെൻസി ഈ കണ്ടെത്തലിനെപ്പറ്റി അറിഞ്ഞിരുന്നില്ല. ഇദ്ദേഹം ഈ ദ്വീപ് കണ്ടെത്തിയതായി 1828-ൽ പ്രഖ്യാപിക്കുകയും ഇതിനെ കപ്പലുടമസ്ഥരുടെ പേരിടുകയും ചെയ്തു. 1828 ഡിംസംബർ 1-നാണ് ഹൗലാന്റ് ദ്വീപിന് ഇപ്പോഴുള്ള പേര് കിട്ടിയത്. ഇസബെല്ല എന്ന തിമിംഗിലവേട്ടക്കപ്പലിൽ നിന്ന് 1842 സെപ്റ്റംബർ 9-ന് ദ്വീപ് കണ്ടെത്തിയ ഒരു നിരീക്ഷകന്റെ ബഹുമാനാർത്ഥമാണ് പേര് നൽകപ്പെട്ടത്.

1856-ലെ ഗുവാനോ നിയമപ്രകാരം 1857-ൽ ഈ ദ്വീപ് അമേരിക്ക ഏറ്റെടുക്കുമ്പോൾ ഇവിടെ ആൾത്താമസമുണ്ടായിരുന്നില്ല. ഈ ദ്വീപ് നൗകകൾക്ക് ഒരു ഭീഷണിയായിരുന്നു. പല കപ്പലുകളും ഇവിടെ തകർന്നിട്ടുണ്ട്. 1878 ഒക്ടോബർ വരെ ഇവിടുത്തെ ഗുവാനോ അമേരിക്കൻ കമ്പനികൾ ഖനനം ചെയ്തിരുന്നു. ജോൺ ടി. അരുൺഡെൽ ആൻഡ് കമ്പനി എന്ന ബ്രിട്ടീഷ് കമ്പനി കുക്ക് ദ്വീപുകളിലെയും നിയുവേയിലെയും തൊഴിലാളികളെ ഉപയോഗിച്ച് ഖനനത്തിനായി ഈ ദ്വീപ് 1886 മുതൽ 1891 വരെ കൈവശം വച്ചിരുന്നു.

പത്തൊൻപതാം നൂറ്റാണ്ടിന്റെ അവസാനസമയത്ത് ഇവിടെ ബ്രിട്ടീഷ് അവകാശവാദവും ഖനനം നടത്താനുള്ള ശ്രമങ്ങളും നടക്കുന്നുണ്ടായിരുന്നു. അമേരിക്കൻ പരമാധികാരം സ്ഥാപിക്കാനായി 1936 മേയ് 13-ന് അമേരിക്ക ഒരുത്തരവു പുറപ്പെടുവിച്ചു. 

1935-ൽ ഇവിടെ ഒരു കോളനി തുടങ്ങാൻ ശ്രമം നടത്തുകയുണ്ടായി. ഭൂമദ്ധ്യരേഖയോടടുത്ത ലൈൻ ദ്വീപുകളിൽ സ്ഥിരവാസമുണ്ടാക്കുക എന്നതായിരുന്നു ലക്ഷ്യം. ഹോണോലുലുവിലെ കമേഹമേഹ സ്കൂളിൽ നിന്നുള്ള ആൺകുട്ടികളെയും അദ്ധ്യാപകരെയുമാണ് ആദ്യം മാറി മാറി ഇവിടെ താമസിപ്പിച്ചത്. കുട്ടികളെ മൂന്നുമാസം താമസിക്കാനും സാമ്പിളുകൾ ശേഖരിക്കാനുമുള്ള യാത്രയ്ക്കായാണ് കൊണ്ടുപോകുന്നതെന്ന് ധരിപ്പിച്ചിരുന്നുവെങ്കിലും കപ്പലിൽ കയറിയശേഷമാണ് ഇവരോട് വിവരം പറഞ്ഞത്. കാലിഫോർണിയയിൽ നിന്ന് ഓസ്ട്രേലിയയിലേയ്ക്കുള്ള വിമാനയാത്രയ്ക്കായി തയ്യാറാക്കുന്ന വിമാനത്താവളങ്ങൾക്കായി ദ്വീപുകൾ തയ്യാറാക്കുകയായിരുന്നുവത്രേ ഈ ഉദ്യമത്തിന്റെ ലക്ഷ്യം. 

ഈ കോളനിക്ക് ഇറ്റാസ്ക ടൗൺ എന്ന് പേരിട്ടു. ഇവരെ കൊണ്ടുവന്ന ഇറ്റാസ്ക എന്ന കപ്പലിന്റെ പേരിലായിരുന്നു കോളനിക്ക് നാമകരണം നടന്നത്. ആറ് തടിക്കെട്ടിടങ്ങളും ടെന്റുകളുമായിരുന്നു ഇവിടെയുണ്ടായിരുന്നത്. ദ്വീപിന്റെ പടിഞ്ഞാറുവശത്തായിരുന്നു ഇത്. വലിയ അളവിൽ ഭക്ഷണവും വെ‌ള്ളവും പെട്രോൾ ഉപയോഗിച്ചു പ്രവർത്തിക്കുന്ന ഒരു റെഫ്രിജറേറ്ററും ഇവിടെ നൽകപ്പെട്ടിട്ടുണ്ടായിരുന്നു. മെഡിക്കൽ കിറ്റുകളും ധാരാളം സിഗററ്റുകളും നൽകപ്പെട്ടിട്ടുണ്ടായിരുന്നു. ദ്വീപുവാസികൾ മീൻപിടിക്കുകയും ചെയ്തിരുന്നു. എല്ലാ മണിക്കൂറും കാലാവസ്ഥാ നിരീക്ഷണം നടത്തുകയും ദ്വീപിലെ അടിസ്ഥാനസൗകര്യങ്ങൾ വികസിപ്പിക്കുകയുമായിരുന്നു ഇവരുടെ ജോലി. വിമാനങ്ങൾക്ക് ഇറങ്ങാനായി ഒരു റൺവേ തയ്യാറാക്കുന്നതും ജോലിയിലുൾപ്പെട്ടിരുന്നു. ഈ സമയത്ത് ദ്വീപ് ഹവായി ദ്വീപുകളിലെ സമയമായിരുന്നു പാലിച്ചിരുന്നത്. ബേക്കർ ദ്വീപ്, ജാർവിസ് ദ്വീപ് മറ്റു രണ്ടു ദ്വീപുകൾ എന്നിവിടങ്ങളിലും ഈ സമയത്ത് കോളനിവൽക്കരണം തുടങ്ങിയിരുന്നു.

വിമാനങ്ങൾക്കിറങ്ങാനായി തറ വെടിപ്പാക്കുന്ന പ്രവൃത്തി 1939-കളുടെ മദ്ധ്യത്തിൽ തന്നെ പൂർത്തിയാക്കിയിരുന്നു. പസഫിക്കിനു കുറുകേ യാത്രാവിമാനങ്ങൾ പറത്താനുള്ള ശ്രമവും ബ്രിട്ടന്റെ ദ്വീപുകൾക്കുമേലുള്ള അവകാശവാദങ്ങൾക്ക് ബദലായുമാണ് ഈ പദ്ധതി നടപ്പാക്കിയത്. 1937-ൽ അമീലിയ എയർഹാർട്ട് എന്ന വൈമാനികയ്ക്കും നാവിഗേറ്ററായിരുന്ന ഫ്രെഡ് നൂനാൻ എന്നയാൾക്കും തങ്ങളുടെ ലോകം ചുറ്റിയുള്ള യാത്രയ്ക്കിടെ വിമാനമിറക്കാനുള്ള തയ്യാറെടുപ്പുകൾ ഇവിടെ നടന്നിരുന്നു.

ഈ വിമാനത്താവളത്തിന്റെ പേര് "കമാകിവി ഫീൽഡ്" എന്നായിരുന്നു. ആദ്യം ദ്വീപിലെത്തുകയും മൂന്നുവർഷം ഇവിടെ കഴിയുകയും ചെയ്ത ജെയിംസ് കമാകിവി എന്ന ഹവായിക്കാരന്റെ പേരിലാണ് വിമാനത്താവളം അറിയപ്പെട്ടിരുന്നത്. ഇയർഹാർട്ടും നൂനാനും ന്യൂഗിനിയയിലെ ലൈ എന്ന സ്ഥലത്തുനിന്ന് ഈ ദ്വീപ് ലക്ഷ്യമാക്കി പറന്നുയരുകയും ദ്വീപിനടുത്തെത്തിയപ്പോൾ അവരുടെ റേഡിയോ പ്രക്ഷേപണം ഇവിടെ സ്വീകരിക്കുകയും ചെയ്തുവെങ്കിലും ഇവരെ കാണാതാവുകയാണുണ്ടായത്.

1941 ഡിസംബർ 8-ന് ജപ്പാന്റെ പതിനാല് മിത്സുബിഷി ജി3എം വിമാനങ്ങൾ ഈ ദ്വീപ് ആക്രമിച്ചു. കമേഹമേഹ സ്കൂളിൽ നിന്നുള്ള കോളനിവാസികളിൽ രണ്ടുപേർ ഈ ആക്രമണത്തിൽ കൊല്ലപ്പെട്ടു. ആക്രമണം നടന്നത് പേൾ ഹാർബർ ആക്രമണത്തിന് ഒരു ദിവസത്തിനു ശേഷമാണ്. ദ്വീപിലെ മൂന്ന് റൺവേകൾ ആക്രമണത്തിൽ തകർന്നു. രണ്ടു ദിവസത്തിനു ശേഷം ഒരു അന്തർവാഹിനി ബാക്കിയുള്ള കെട്ടിടങ്ങളിൽ ഷെല്ലാക്രമണം നടത്തി തകർത്തുകളഞ്ഞു. ഒറ്റയ്ക്കൊരു ബോംബർ വിമാനം അടുത്ത ആഴ്ച്ചകളിൽ രണ്ടു പ്രാവശ്യം തിരികെയെത്തി കൂടുതൽ ബോംബുകളിട്ടു. രക്ഷപ്പെട്ട രണ്ടു പേരെ 1942 ജനുവരി 31-ന് ഒരു അമേരിക്കൻ യുദ്ധക്കപ്പൽ രക്ഷപ്പെടുത്തി. ദ്വീപിൽ അമേരിക്കൻ മറീൻ സേനാവിഭാഗത്തിന്റെ ഒരു ബറ്റാലിയൻ സൈനികർ 1943 സെപ്റ്റംബർ മുതൽ 1944 മേയ് വരെ താമസമുണ്ടായിരുന്നു. ഈ സമയത്ത് ദ്വീപ് ഹൗലാന്റ് നേവൽ എയർ സ്റ്റേഷൻ എന്നായിരുന്നു അറിയപ്പെട്ടിരുന്നത്.

1944-നു ശേഷം ഇവിടെ സ്ഥിരവാസത്തിനായുള്ള എല്ലാ ശ്രമങ്ങളും ഉപേക്ഷിക്കപ്പെട്ടു. മറ്റു നാലു ദ്വീപുകളിലെ കോളനിവ‌ൽക്കരണശ്രമവും യുദ്ധത്താൽ നിറുത്തിവയ്ക്കേണ്ടിവന്നിരുന്നു. ഈ സമയത്തുതന്നെ ആ ശ്രമങ്ങളും ഉപേക്ഷിക്കപ്പെട്ടു. 

ദ്വീപിൽ ഒരു വിമാനവും ഇറങ്ങിയതായി രേഖകളില്ല.

1974 ജൂൺ 27-ന് ഹൊവാർഡ് ഐലന്റ് നാഷണൽ വൈൽഡ് ലൈഫ് റെഫ്യൂജ് സ്ഥാപിക്കപ്പെട്ടു. 2009-ൽ ദ്വീപിനു ചുറ്റുമുള്ള 12 നോട്ടിക്കൽ മൈൽ കടലിന്റെ അടിത്തട്ടും ഉൾപ്പെടുത്തി ഈ സംരക്ഷിതപ്രദേശം വിപുലപ്പെടുത്തി. 2.62 ചതുരശ്ര കിലോമീറ്ററാണ് ഈ സംരക്ഷണകേന്ദ്രത്തിലുൾപ്പെട്ട കരപ്രദേശത്തിന്റെ വിസ്തീർണ്ണം. 1,660.63 ചതുരശ്രകിലോമീറ്റർ കടലും ഇതിലുൾപ്പെടുന്നു. മറ്റ് ആറ് ദ്വീപുകൾക്കൊപ്പം ഈ ദ്വീപും യു.എസ്. ഫിഷ് ആൻഡ് വൈൽഡ് ലൈഫ് സർവീസിന്റെ നിയന്ത്രണത്തിലാണ്. 2009 ജനുവരിയിൽ ഈ ദ്വീപുകളുടെ സ്ഥാനം ഉയർത്തപ്പെട്ടു. 

ദ്വീപിൽ പുറത്തുനിന്നുള്ള ധാരാളം സ്പീഷീസ് ജീവികൾ കടന്നുകൂടിയിട്ടുണ്ട്. കറുത്ത എലികൾ 1854-ൽ ഇവിടെ എത്തിപ്പെട്ടിരുന്നു. 1938-ൽ കൊണ്ടുവന്ന പൂച്ചകൾ എലികളെ ഉന്മൂലനം ചെയ്തു. പൂച്ചകൾ പക്ഷികൾക്ക് ഭീഷണിയാണെന്ന് കണ്ട് 1985-ൽ ഇവയെ നിർമാർജ്ജനം ചെയ്തു. പസഫിക് ക്രാബ്‌ഗ്രാസ്സ് എന്ന ചെടി നാടൻ ചെടികളോട് മത്സരിക്കുന്നുണ്ട്. 

ശാസ്ത്രഞ്ഞന്മാർക്കും വിദ്യാഭ്യാസമേഖലയിൽ പ്രവർത്തിക്കുന്നവർക്കും പ്രത്യേകാനുമതിയോടെ ദ്വീപിൽ പ്രവേശിക്കാൻ സാധിക്കും. ഉദ്യോഗസ്ഥർ രണ്ടുവർഷത്തിലൊരിക്കൽ ഇവിടം സന്ദർശിക്കാറുണ്ട്. 

കോളനിസ്ഥാപനത്തിനായി അയച്ച ആൾക്കാർ ഇയർഹാർട്ട് ലൈറ്റ് എന്ന പകൽ സമയത്ത് സൂചന നൽകാനുള്ള സ്തംഭം (ഡേബീക്കൺ) സ്ഥാപിച്ചു. ഉയരം കുറഞ്ഞ ഒരു വിളക്കുമാടം പോലെയാണ് ഇതിന്റെ ആകൃതി. ഇതിൽ ദീപമുണ്ടായിട്ടില്ല. രണ്ടാം ലോകമഹായുദ്ധസമയത്ത് ഭാഗികമായി നശിച്ചുവെങ്കിലും 1960 കളിൽ അമേരിക്കൻ കോസ്റ്റ് ഗാർഡ് വിഭാഗം ഇത് പുനർ നിർമിച്ചു. . 2000-ൽ വർഷങ്ങളായി അറ്റകുറ്റപ്പണികൾ നടത്താത്തതിനാൽ ബീക്കൺ നശിക്കുകയാണ് എന്ന് റിപ്പോർട്ട് ചെയ്യപ്പെട്ടിരുന്നു. the beacon was reported to 







</doc>
<doc id="214324" url="https://ml.wikipedia.org/wiki?curid=214324" title="വൻതുടലി">
വൻതുടലി

ഏഷ്യയിലും ആസ്ത്രേലിയയിലും കാണപ്പെടുന്ന പുഷ്പിക്കുന്ന സസ്യമാണ് വൻതുടലി. Jackal Jujube, Small-fruited Jujube, Wild Jujube എന്നെല്ലാം അറിയപ്പെടുന്നു. ഒന്നര മീറ്റർ വരെ ഉയരത്തിൽ വളരുന്ന മുള്ളുള്ള ചെറിയ വള്ളിച്ചെടിപോലെ ഒരു സസ്യമാണിത്. കായ ഭക്ഷ്യയോഗ്യമാണ്. ഇന്ത്യയിൽ ആയുർവേദമരുന്നിൽ വളരെ പ്രസിദ്ധമാണിത്. കൊങ്കണി ആൾക്കാർ ഇല ചവയ്ക്കാനും മുറിവു കെട്ടാൻ ഉപയോഗിക്കുകയും ചെയ്യാറുണ്ട്. ഇല ചവയ്ക്കുന്നത് ഉമിനീരുണ്ടാവാൻ നല്ലതാണ്. മ്യാന്മറിലും ഇതു മരുന്നായി ഉപയോഗിക്കുന്നു. വരയൻ കോമാളി ലാർവയുടെ പ്രധാന ഭക്ഷണസസ്യം വൻതുടലി ആണ്. മലബാർ മിന്നൻ ശലഭത്തിന്റെ പുഴുവിനെ കണ്ടെത്തിയത് ഈ സസ്യത്തിലാണ്. കാട്ടിലും നാട്ടിലും ഉപദ്രവകാരിയായ കളയാണ്. അതിർത്തിയിൽ വേലിക്കായി ഉപയോഗിക്കുന്നു. തെക്കൻ കർണാടകത്തിലെ ബിള്ളവ വർഗ്ഗക്കാർ ഭൂതബാധ ഒഴിപ്പിക്കാൻ ഇതിന്റെ കൊമ്പ് ഉപയോഗിക്കുന്നു. ദുർമരണം, ദുർനാളിൽ മരണം ഇവ സംഭവിച്ചാൽ പിറ്റെ ദിവസം മഞ്ഞ്ല്വെള്ളം തളിച്ച് വൻതുടലിക്കമ്പുകൊണ്ട് വീട് ആകെ അടിക്കും.




</doc>
<doc id="214329" url="https://ml.wikipedia.org/wiki?curid=214329" title="ചെറുതുടലി">
ചെറുതുടലി

ഇലകൾ ഒന്നിച്ചു പൊഴിക്കുന്ന ഒരു സസ്യമാണ് ചെറുതുടലി.. തുടലി എന്നും സാധാരണ അറിയപ്പെടുന്നു. ശ്രീലങ്കയിലും ഇന്ത്യയിലും കണ്ടുവരുന്നു. ചെറിയ വള്ളിച്ചെടിപോലെയുള്ള വൻതുടലിയിൽ നിന്നും വ്യത്യസ്തമായി ചെറിയ വൃക്ഷമായി വളരുന്ന സസ്യമാണ് ചെറുതുടലി. ഭക്ഷണം, ഔഷധം, കാലിത്തീറ്റ, വനവൽക്കരണം എന്നിവയ്ക്കെല്ലാം ചെറുതുടലി ഉപയോഗിച്ചുവരുന്നു. ഇതിന്റെ തടി വയറ്റിലെ അസുഖത്തിന്‌ മരുന്നുണ്ടാക്കാനും മദ്യം ഉണ്ടാക്കാനും ഉപയോഗിക്കുന്നു. കായ ഭക്ഷ്യയോഗ്യമാണ്‌. കരടിയ്ക്കും മാനിനും ഇഷ്ടമുള്ള പഴങ്ങൾ. തണ്ടിന്‌ മുള്ളുണ്ട്‌. നീലവരയൻ കോമാളി ശലഭത്തിന്റെ പ്രധാന ഭക്ഷണസസ്യമാണ്.



</doc>
<doc id="214349" url="https://ml.wikipedia.org/wiki?curid=214349" title="മെസ്സിയർ 2">
മെസ്സിയർ 2

കുംഭം രാശിയിലെ ഒരു ഗോളീയ താരവ്യൂഹമാണ് മെസ്സിയർ 2 (M2) അഥവാ NGC 7089. ബീറ്റ അക്വാറി നക്ഷത്രത്തിന് അഞ്ച് ഡിഗ്രി വടക്കായാണ് ഇതിന്റെ സ്ഥാനം. അറിയപ്പെടുന്ന ഏറ്റവും വലിയ ഗോളീയ താരവ്യൂഹങ്ങളിലൊന്നായ M2 ജിയോവന്നി ഡൊമെനികോ മരാൾഡി എന്ന ജ്യോതിശാസ്ത്രജ്ഞനാണ് കണ്ടുപിടിച്ചത്

1746-ൽ ജിയോവന്നി ഡൊമെനികോ മരാൾഡിയാണ് ഴാക് കസിനിയോടൊപ്പം ഒരു ധൂമകേതുവിന്റെ നിരീക്ഷണങ്ങൾ നടത്തിക്കൊണ്ടിരിക്കെ ഈ താരവ്യൂഹത്തെ ആദ്യമായി നിരീക്ഷിച്ചത്. പിന്നീട് 1760-ൽ ചാൾസ് മെസ്സിയർ ഇതിനെ നിരീക്ഷിക്കുകയും തന്റെ പട്ടികയിൽ രണ്ടാമത്തെ അംഗമായി ചേർക്കുകയും ചെയ്തു. നക്ഷത്രങ്ങളൊന്നുമില്ലാത്ത ഒരു നീഹാരികയാണ് ഇത് എന്നായിരുന്നു അദ്ദേഹം കരുതിയത്. 1783-ൽ വില്യം ഹെർഷലാണ് താരവ്യൂഹത്തിലെ നക്ഷത്രങ്ങളെ ആദ്യമായി വേർതിരിച്ചുകണ്ടത്. വളരെ തെളിഞ്ഞ ആകാശത്തിൽ കഷ്ടിച്ച് നഗ്നനേത്രങ്ങൾ കൊണ്ട് ഈ മെസ്സിയർ വസ്തുവിനെ കാണാനാകും. ബൈനോക്കൂലറുകൾ കൊണ്ട് നക്ഷത്രങ്ങളെ വേർതിരിച്ചുകാണാനാകില്ലെങ്കിലും ചെറിയ ദൂരദർശിനികളുടെ സഹായത്തോടെ ഇത് സാധ്യമാണ്. താരവ്യൂഹത്തിലെ ഏറ്റവും പ്രകാശമേറിയ നക്ഷത്രങ്ങളുടെ ദൃശ്യകാന്തിമാനം 13.1 ആണ്.

സൗരയൂഥത്തിൽ നിന്ന് ഏതാണ്ട് 37,500 പ്രകാശവർഷം അകലെയാണ് മെസ്സിയർ 2 ന്റെ സ്ഥാനം. 175 പ്രകാശവർഷം വ്യാസമുള്ള ഈ താരവ്യൂഹം ഇന്നറിയപ്പെടുന്ന ഏറ്റവും വലിയ ഗോളീയ താരവ്യൂഹങ്ങളിലൊന്നാണ്. നക്ഷത്രസാന്ദ്രതയേറിയതും ദീർഘവൃത്താകാരവുമായ ഈ താരവ്യൂഹത്തിൽ ഒന്നര ലക്ഷത്തോളം നക്ഷത്രങ്ങളുണ്ട്. ഇവയിൽ 21 എണ്ണം ചരനക്ഷത്രങ്ങളാണെന്ന് തിരിച്ചറിഞ്ഞവയാണ്. 1300 കോടി വർഷം പ്രായമുള്ള M2 ആകാശഗംഗയിലെ ഏറ്റവും പ്രായമേറിയ ഗോളീയ താരവ്യൂഹങ്ങളിലൊന്നാണ്. താരവ്യൂഹത്തിന്റെ സ്പെക്ട്രൽ വർഗ്ഗീകരണം F4 ആണ്.


</doc>
<doc id="214370" url="https://ml.wikipedia.org/wiki?curid=214370" title="എഡ്വേഡ് ഡെറ്റെയ്‌ൽ">
എഡ്വേഡ് ഡെറ്റെയ്‌ൽ

എഡ്വേഡ് ഡെറ്റെയ്‌ൽ ഫ്രഞ്ച് ചിത്രകാരനായിരുന്നു. 1848 ഒക്ടോബർ. 5-ന് പാരിസിൽ ജനിച്ചു. പ്രസിദ്ധചിത്രകാരനായ മെഷണിയറിന്റെ കീഴിലാണ് പരിശീലനം നടത്തിയത്. മിലിറ്ററിയെക്കുറിച്ച് വളരെ വിശദമായ പഠനങ്ങൾ നടത്തിയ ഡെറ്റെയ്ൽ യുദ്ധരംഗങ്ങളും പട്ടാള ജീവിതവും ക്യാൻവാസിലേക്കു പകർത്തി. 1867-ൽ സലോണിൽ ഒരു ചിത്ര പ്രദർശനം നടത്തിയെങ്കിലും 1870-ൽ യുദ്ധസംബന്ധമായ ചിത്രങ്ങളുടെ പ്രദർശനത്തിലൂടെയാണ് ഇദ്ദേഹം പ്രശസ്തനായത്. നെപ്പോൾ ഒന്നാമന്റേയും അദ്ദേഹത്തിന്റെ പട്ടാളത്തിന്റേയും ചിത്രങ്ങളാണ് ഡെറ്റെയ്ലിന്റെ രചനകളിൽ മുന്നിട്ടു നിൽക്കുന്നത്.

അൾജീരിയ, ഇംഗ്ലണ്ട്, റഷ്യ എന്നീ രാജ്യങ്ങൾ സന്ദർശിച്ച ഡെറ്റെയ്ൽ വെയ്ൽസ് രാജകുമാരനും, സാർചക്രവർത്തിക്കും വേണ്ടി സേവനമനുഷ്ഠിച്ചു. 1883-ൽ എ.ഡിന്യൂവില്ലുമായി ചേർന്ന് ഇരു വാല്യങ്ങളിലായി "എൽ ആർ മി ഫ്രങ്കേയ്സ്" എന്ന കൃതി പ്രസിദ്ധീകരിച്ചു. മിലിറ്ററി ചിത്രങ്ങൾക്കു പുറമേ കുറച്ചു പോർട്രെയ്റ്റുകളും ഡെറ്റെയ്ൽ വരച്ചിട്ടുണ്ട്. ചിത്രകാരനെന്നതിനുപുറമേ ഒരു മികച്ച നടനും കൂടിയായിരുന്നു ഇദ്ദേഹം. 1912 ഡിസംബർ 23-ന് ഡെറ്റെയ്ൽ അന്തരിച്ചു.



</doc>
<doc id="214382" url="https://ml.wikipedia.org/wiki?curid=214382" title="സിസിലി">
സിസിലി

ഇറ്റലിലുടെ ഭാഗമായ സ്വയംഭരണാധികാരമുള്ള ഒരു ദ്വീപാണ് സിസിലി (ഇംഗ്ലീഷിൽ:Sicily; ഇറ്റാലിയനിൽ: Sicilia (സിഷില്യ) ). ഇറ്റലിയുടെ തെക്കുഭാഗത്തായ് സ്ഥിതിചെയ്യുന്ന സിസിലി പ്രാചീനകാലം മുതൽക്കേ പ്രസിദ്ധമാണ്. മദ്ധ്യധരണ്യാഴിയിലെ ഏറ്റവും വലിയ ദ്വീപും സിസിലിയാണ്. പ്രശസ്ത ശാസ്ത്രജ്ഞനായിരുന്ന ആർക്കിമിഡീസിന്റെ മാതൃഭൂമിയും സിസിലിയാണ്.

മെസ്സീനിയൻ കടലിടുക്കാണ് സിസിലിയെ ഇറ്റാലിയൻ ഉപദ്വീപിൽനിന്നും വേർത്തിരിക്കുന്നത്. യൂറോപ്പിലെ ഏറ്റവും ഉയരമുള്ള സജ്ജീവ അഗ്നിപർവതമായ എറ്റ്നയാണ് സിസിലിയുടെ മറ്റൊരു പ്രത്യേകത. 3320 മീറ്ററാണ് ഇതിന്റെ ആകെ ഉയരം. മെഡിറ്റരേനിയൻ കാലാവസ്ഥയാണ് സിസിലിയിലും അനുഭവപ്പെടുന്നത്.

സമ്പന്നവും അതുല്യവുമായ ഒരു പരമ്പരാഗത സംസ്കാരം സിസിലിക്കുണ്ട്. കല, സാഹിത്യം, സംഗീതം, വാസ്തുവിദ്യ, ഭക്ഷണവൈവിധ്യം തുടങ്ങിയ മേഖലകളിൽ എല്ലാം സിസിലി ഒട്ടും പിറകിലല്ല. പൗരാണിക കാലം മുതൽക്കേ പ്രശസ്തമായ സിസിലിയിൽ ഇന്ന് അനവധി പുരാവസ്തു കേന്ദ്രങ്ങൾ ഉണ്ട്. നെക്രോപൊളിസ്, സെലിനന്റെ തുടങ്ങിയവ ഉദാഹരണം

ഏതാണ്ട് ത്രികോണാകൃതിയിലുള്ള ഒരു ദ്വീപാണ് സിസിലി. മെസ്സീനിയൻ ഉൾക്കടൽ സിസിലിയെ ഇറ്റാലിയൻ ഉപദ്വീപിൽ നിന്നും വേർത്തിരിക്കുന്നു. ദ്വീപിനെ വങ്കരയിൽ നിന്നും വേർത്തിരിക്കുന്ന ഈ കടലിടുക്കിന്റെ വീതി വടക്കുഭാഗത്ത് ഏകദേശം 3 കി.മീ യും തെക്ക് 16 കി.മീ യുമാണ്.

കുന്നുകളും പർവതങ്ങളും നിറഞ്ഞ ഭൂപ്രകൃതിയാണ് സിസിലിക്ക്. മെഡോനി, നെബ്രോനി, പെലോറിറ്റാനി തുടങ്ങിയ പർവതനിരകൾ ദ്വീപിന്റെ ഉത്തര ഭാഗത്തായ് സ്ഥിതിച്ചെയ്യുന്നു. ഇതിൽ ഏറ്റവും നീളമേറിയ പർവതനിര മെഡോനിയാണ്. 2000 മീറ്ററാണിതിന്റെ ആകെ നീളം.

അനേകം നദികളാൽ സമ്പുഷ്ടമാണ് സിസിലി. ഇവയിൽ ഭൂരിഭാഗവും വടക്കൻ മലനിരകളിൽ ഉദ്ഭവിച്ച്, മദ്ധ്യ സിസിലിയിലൂടെ തെക്കോട്ടൊഴുകി മദ്ധ്യധരണ്യാഴിയിൽ പതിക്കുന്നു. സിസിലിയിലെ പ്രധാന നദികളുടെ പട്ടിക താഴെ കൊടുത്തിരിക്കുന്നു

മെഡിറ്ററേനിയൻ കാലാവസ്ഥയാണ് സിസിലിയിൽ അനുഭവപ്പെടുന്നത്. സൗമ്യമായ നനഞ്ഞ ശൈത്യവും ചൂടുള്ള വരണ്ട വേനൽകാലവുമാണ് സിസിലിയിലുള്ളത്. 1999 ആഗസ്ത് 10-നാണ് സിസിലിയിലെ ഏറ്റവും കൂടിയ താപനില രേഖപ്പെടുത്തിയത്. 48.5 ഡിഗ്രീ സെൽസ്സ്യസ്. യൂറോപ്പിലെതന്നെ രേഖപ്പെടുത്തിയ താപനിലകളിൽ വെച്ച് ഏറ്റവും ഉയർന്ന സംഖ്യയാണിത്. 

റോമൻ സാമ്രാജ്യ കാലം മുതൽക്കേ വനവൽക്കരണത്തിനു പേരുകേട്ട പ്രദേശമാണ് സിസിലി. 
അനുകൂല കാലാവസ്ഥയും ഭൂപ്രകൃതിയും സിസിലിയിൽ സസ്യജാലങ്ങളുടെ വൈവിധ്യത്തിന് വഴിതുറക്കുന്നു. സിസിലിയുടെ തനതായ സസ്യങ്ങൾക്കു പുറമെ നൂറ്റാണ്ടുകൾക്കു മുൻപ് കുടിയേറ്റക്കാരും പല സാമ്രാജ്യശക്തികളും കൊണ്ടുവന്ന സസ്യങ്ങളാലും സമൃദ്ധമാണ് സിസിലി. ഗ്രീക്കുകാരാണ് ഇവിടെ വൈൻ, ഒലിവ്, അത്തി തുടങ്ങിയ സസ്യങ്ങൾ കൊണ്ടുവന്നത്. അറബികൾ ഈന്തപ്പഴ വൃക്ഷവും, ബദാമും, നാരകവും അവതരിപ്പിച്ചു. പറങ്കികളാണ് ഇവിടേക്ക് തക്കാളിയും മധുര നാരകവും കൊണ്ട് വന്നത്.

ഫലോദ്യാനങ്ങളും, മുന്തിരിത്തോപ്പുകളും, ഒലിവ് കൃഷിയിടങ്ങളും ഇന്ന് സിസിലിയുടെ തീരപ്രദേശങ്ങളിൽ വ്യാപകമാണ്. അതേസമയം മലമ്പ്രദേശങ്ങളിൽ ബ്രൂം, ലാവൻഡർ, റോസ്മേരി തുടങ്ങിയ പുഷ്പസസ്യങ്ങൾ ധാരാളാമായ് കണ്ടുവരുന്നു. മൾബറി, യൂക്കാലിപ്റ്റസ്, ഓക്, വിവിധയിനം പനകൾ, കേദാരം, ചെസ്നട്, ലെന്റിസ് തുടങ്ങിയവയും സിസിലിയിൽ കാണപ്പെടുന്നു.

ജന്തു വൈവിധ്യത്തിലും സിസിലി ഒട്ടും പിറകിലല്ല. കാലാവസ്ഥാ വ്യതിയാനവും മനുഷ്യന്റെ അതിക്രമങ്ങളും ജന്തുജാലത്തിൽ ഗണ്യമായ കുറവ് സൃഷ്ടിച്ചിരിക്കുന്നു. മുയലുകൾ, അണ്ണാൻ, കാട്ടുപന്നി, ഹെഡ്ഝോഗ്(ഒരിനം മുള്ളൻപന്നി), ബീവർ തുടങ്ങിയ മൃഗങ്ങളും, പ്രാപ്പിടിയൻ, പരുന്ത് തുടങ്ങിയ പക്ഷികളുമാണ് സിസിലിയിൽ അധികമായ് കണ്ടുവരുന്നത്. 
സസ്യജന്തുജാലങ്ങളെ സംരക്ഷിക്കാൻ സിസിലിയൻ സർക്കാർ നിരവധി പദ്ധതികൾ വിഭാവനം ചെയ്യുന്നുണ്ട്. ദേശീയ ഉദ്യാനങ്ങളൂം, സംരക്ഷിത പ്രദേശങ്ങളും ഇന്ന് സിസിലിയിലുണ്ട്. 1993 ആഗസ്ത് 4-ന് സ്ഥാപിതമായ നെബ്രോനി പർവതോദ്യാനം സിസിലിയിലെ ഏറ്റവും വലിയ സംരക്ഷിത മേഖലയാണ്. 86000 ഹെക്ടറാണ് ഇതിന്റെ ആകെ വിസ്തീർണ്ണം. ക്യരോനിയ എന്ന സിസിലിലുടെ ഏറ്റവും വിസ്തൃതമായ വനവും ഈ ഉദ്യാനത്തിന്റെ ഭാഗമാണ്.

എറ്റ്നാ അഗ്നിപർവതസ്ഫോറ്റനഫലമായ് രൂപംകൊള്ളുന്ന മണ്ണ് വളരെയേറെ ഫലഭൂയിഷ്ടമാണ്. ഇത് സിസിലിയുടെ കാർഷികോല്പാദനത്തിൽ വ്യക്തമായ് പ്രതിഫലിക്കുന്നു. 



</doc>
<doc id="214383" url="https://ml.wikipedia.org/wiki?curid=214383" title="ആധുനിക വാസ്തുവിദ്യ">
ആധുനിക വാസ്തുവിദ്യ

കെട്ടിടങ്ങളുടെ ആകൃതിയിലെ ലാളിത്യവും ഘടനയെ അടിസ്ഥാനമാക്കിയുള്ള നിർമ്മാണരീതിയുമാണ് ആധുനിക വാസ്തുവിദ്യ (Modern architecture) എന്ന വാസ്തുകലാപ്രസ്ഥാനത്തിന്റെ മുഖമുദ്ര. എല്ലാറ്റിനും ഉപരിയായ വാസ്തുവിദ്യാ പ്രസ്ഥാനമായും ആധുനിക വാസ്തുവിദ്യയെ കണക്കാക്കുന്നു. ആധുനിക വാസ്തുവിദ്യയുടെ നിർവചനവും വ്യാപ്തിയും ദേശംതോറും വ്യത്യാസപ്പെടുന്ന ഒന്നാണ്.' 
ഇരുപതാം നൂറ്റാണ്ടിന്റെ തുടക്കത്തിൽ വാസ്തുവിദ്യാ സിദ്ധാന്തങ്ങളും ശാസ്ത്രസാങ്കേതികവിദ്യയും ഇടകലർന്നപ്പോഴാണ് ആധുനിക വാസ്തുവിദ്യ രൂപംകൊള്ളുന്നത്. രണ്ടാം ലോകമഹായുദ്ധത്തിനുശേഷമാണ് ആധുനിക വാസ്തുവിദ്യയ്ക്ക് കൂടുതൽ പ്രചാരം സിദ്ധിച്ചത്. തുടർന്ന് 21ആം നൂറ്റാണ്ടിൽ നിർമ്മിക്കപെട്ട വ്യാപാര, സഹകരണ ആവശ്യങ്ങൾക്കായുള്ള പല മന്ദിരങ്ങളുടെയും നിർമ്മാണശൈലി ആധുനികരീതിയിലായിരുന്നു.

ആധുനികത ഒരൊറ്റ ശാഖയായി അല്ല നിലനിന്നത്, അതിനോടനുബന്ധിച്ച് അനവധി പ്രസ്ഥാനങ്ങളും ആശയങ്ങളും ജന്മംകൊണ്ടു. ആധുനികാനതര വാസ്തുവിദ്യ(Postmodern Architecture) അവയിൽ ഒന്നാണ്. ആധുനികതയുടെ ആവിർഭാവത്തോടെ പ്രാധാന്യം നഷ്ടപ്പെട്ട നിർമ്മാണശൈലികളെ പുനഃരുദ്ധരിക്കുക എന്ന ആവശ്യം മുന്നിർത്തിയാണ് ഈ പ്രസ്ഥാനം രൂപംകൊണ്ടത്. അതേസമയം ഭവിഷ്യവാദ വാസ്തുവിദ്യ(Futurist Architecture), അപനിർമ്മാണവാദം(Deconstructivism), ബ്രൂട്ടലിസം(Brutalism) തുടങ്ങിയവ ആധുനിക വാസ്തുവിദ്യയുടെ ഉപവിഭാഗങ്ങളായ് പിൽകാലത്ത് രൂപംകൊണ്ട പ്രസ്ഥാനങ്ങളാണ്

ഫ്രാങ്ക് ലോയ്ഡ് റൈറ്റ്, ലുഡ്വിഗ് മീസ് വാൻ ഡെ റോഹ്, വാൾട്ടാർ ഗ്രൂപിയസ്, ലെ കൂർബസിയേ, ഓസ്കാർ നീമെൻ, ആൾവർ ആൾടോ തുടങ്ങിയവർ ആധുനിക വാസ്തുവിദ്യാ പ്രസ്ഥാനത്തിന് വളരെയേറെ സംഭാവനകൾ നൽകിയ വാസ്തുശില്പികളാണ്.
ആധുനിക വാസ്തുവിദ്യയുടെ പ്രധാന സവിശേഷതകൾ ഇവയാണ്

ആധുനികതയുടെ ഉദ്ഭവത്തെ നാനവിധത്തിൽ വിവക്ഷിക്കാവുന്നതാണ്. ചില ചരിത്രകാരന്മാർ ആധുനികത സാമൂഹികപരിഷ്കരണത്തിന്റെയും ഫലമായുദ്ഭവിച്ചതാണെന്ന് അനുമാനിക്കുന്നു. മറ്റൊരുകൂട്ടർ ശാസ്ത്രസാങ്കേതിക രംഗത്തെ വളർച്ചയെയാണ് ആധുനികവാസ്തുവിദ്യയുടെ ഉദ്ഭവത്തിന് കാരണമായ് കരുതുന്നത്. 
വ്യാവസായിക വിപ്ലവത്തിന്റെ ഫലമായ് പുതിയ പുതിയ നിർമ്മാണ സാമഗ്രികൾ (building materials) രംഗത്തെത്തി. ഗ്ലാസ്, സ്റ്റീൽ, ഫൈബർ തുടങ്ങിയവ ചില ഉദാഹരണം. പുതിയ നിർമ്മാണ വസ്തുക്കൾ പുതിയ നിർമ്മാണരീതികളിലേക്കും വഴിതെളിച്ചു.

1796-ൽ ഷ്യൂസ്ബെറി എന്ന മില്ലിന്റെ ഉടമസ്ഥനായിരുന്ന ചാൾസ് ബേജ് പുതിയൊരു അഗ്നിപ്രതിരോധ നിർമ്മിതിക്ക് രൂപം നൽകി. cast iron ഉം ഇഷ്ടികയും ഉപയോഗിച്ചുള്ളതായിരുന്നു അത്. ഈ പുതിയ നിർമ്മിതി അക്കാൽത്ത് നിലനിന്നിരുന്ന മറ്റു ധാന്യശാലകളേക്കാൾ വളരെയേറെ ബലിഷ്ടമയിരുന്നു. ആയതിനാൽ കൂടുതൽ യന്ത്രങ്ങളെ ഉൾക്കൊള്ളാനും അതിനു സാധിച്ചു. ഇതു നിർമ്മാണസാമഗ്രി എന്നനിലയിൽ ഉരുക്കിന്റെ ഉപയോഗത്തിൽ വിപ്ലവകരമായ മാറ്റമാണ് സൃഷ്ടിച്ച്ത്.

1851-ൽ ജോസഫ് പാക്സ്റ്റൺ(Joseph Paxton) നിർമ്മിച്ച പളുങ്കു കൊട്ടാരം(The Crystal Palace) ഉരുക്കും സ്ഫടികവും ഉപയോഗിച്ചുള്ള ആദ്യകാല നിർമിതികളിൽ ഏറ്റവും പ്രശസ്തമായ ഒന്നാണ്. അതിനെ തുടർന്ന് 1890-നോടടുത്ത് ലൂയിസ് സള്ളിവെനും വില്യം ലെ ബാരോൺ ജെന്നിയും കൂടിച്ചേർന്ന് അമേരിക്കയിലെ ഉരുക്കു ഘടനയോടുകൂടിയ ആദ്യത്തെ അംബരചുംബികൾക്ക് രൂപം നൽകി.
ഏതാണ്ട് 1900-മാണ്ടായപ്പോഴേക്കും പുതിയ നിർമ്മാണരീതിയിൽ പരമ്പരാഗത ശൈലികളെ(ഗോത്തിക് തുടങ്ങിയവ) സംയോജ്ജിപ്പിക്കുവാൻ ലോകവ്യാപകമായ് പല വാസ്തുവിദ്വാന്മാരും ശില്പികളും ശ്രമമാരംഭിച്ചു. ലൂയിസ് സള്ളിവെൻ, ഫ്രാങ്ക് ലോയ്ഡ് റൈറ്റ്, വിക്ടർ ഹോർടാ, ആന്റണി ഗൗഡി, ഓട്ടോ വാഗ്നെർ, തുടങ്ങിയവരുടെ സൃഷ്ടികൾ പുതിയതും പഴയതും തമ്മില്ലുള്ള മാറ്റങ്ങൾ വിളിച്ചോതുന്നവയാണ്. ഇവയിൽ ചിലത് നവ കല എന്നർത്ഥം വരുന്ന ആർട് നൂവ്വേ (Art Nouveau) എന്ന കലാപ്രസ്ഥാനത്തിന്റെ ഭാഗമായ് കണക്കാക്കുന്നവയാണ്.

റൈറ്റിന്റെ ലാർകിൻ ഭരണമന്ദിരം, യുണിറ്റി ക്ഷേത്രം, ഓക് പാർക്, റൂബി ഹൗസ് തുടങ്ങിയവ അമേരിക്കയിലെ ആദ്യകാല ആധുനിക വാസ്തുവിദ്യക്ക് ഉദാഹരണങ്ങളാണ്. മിക്ക യൂറോപ്പ്യൻ വാസ്തുശില്പികളും ഫ്രാങ്ക് ലോയ്ഡ് റൈറ്റിൽനിന്ന് പ്രേരണ ഉൾക്കൊണ്ടവരാണ്. വ്വാൾട്ടർ ഗ്രൂപിയസ്, വാൻ ദെ റോ എന്നുതുടങ്ങി ആ പട്ടിക നീളുന്നു. 

20ആം നൂറ്റാണ്ടിലാണ് ഭവിഷ്യവാദം ഉദ്ഭവിക്കുന്നത്. വാസ്തുശില്പികളെ മാത്രമല്ല നിരവധി ചിത്രകാരന്മാരെയും കലാ- സാഹിത്യകാരന്മാരേയും ഈ പ്രസ്ഥാനം ആകർഷിച്ചു. ഫിലിപ്പൊ തൊമസ്സോ മാരിനേറ്റി എന്ന ഇറ്റാലിയൻ കവിയാണ് ഈ കലാപ്രസ്ഥാനത്തിനു ചുക്കാൻ പിടിച്ചത്. "മാനിഫെസ്റ്റോ ഓഫ് ഫ്യൂചറിസം" എന്ന ഗ്രന്ഥവും 1909-ൽ അദ്ദേഹം പുറത്തിറക്കി. 

1920-30കളിൽ സോവിയറ്റ് യൂണിയനിൽ അഭിവൃദ്ധിപ്രാപിച്ച അധുനിക വാസ്തുരീതിണ് നിർമ്മാണവാദം(Constructivist architecture). ശാസ്ത്ര സാങ്കേതിക രംഗത്തെ വളർച്ചയും കമ്യൂണിസ്റ്റ് ചിന്താധാരകളും ഈ വാസ്തുവിദ്യയെ വളരെയേറെ സ്വാധീനിച്ചു. ഈ ശൈലിയനുഗമിച്ച് നിരവധി മന്ദിരങ്ങൾ സോവിയറ്റ് രാഷ്ട്രങ്ങളിൽ അക്കാലയളവിൽ പണിതുയർത്തി.

ബോഹസ് , വെർക്ക്ബുണ്ട് എന്നിവയുടെ കർക്കശമായ നിയമരീതികളിൽ നിന്ന് തികച്ചും വ്യത്യസ്തമായിരുന്നു 1910 , 1925 കാലഘട്ടത്ത് ജർമനിയിൽ ഉണ്ടായ എക്സപ്രഷനിസം. ബ്രൂണോ തോട്ട്, ഹാൻസ് പോയെൽസിഗ്, ഫ്രിറ്റ്സ് ഹോഗർ, എറിക് മണ്ടേൾസൺ എന്നിവരായിരുന്നു അതിന്റെ വക്താക്കൾ. കാവ്യാത്മകവും, ശുഭാപ്തിവിശ്വാസവും കലർന്ന രീതിയെ ഉണ്ടാക്കിയെടുക്കാനായിരുന്നു അവർ ശ്രമിച്ചത്. മിക്ക എക്സപ്രഷനിസ്റ്റ് വാസ്തുശിൽപ്പികളും ഒന്നാം ലോകയുദ്ധത്തിൽ പങ്കെടുത്തിരുന്നു. 1919 ലെ ജെർമൻ വിപ്ലവത്തെ പിൻതുടർന്നിരുന്ന രാഷ്ട്രീയ ബഹളങ്ങൾക്കും, സാമൂഹിക കലാപങ്ങൾക്കൊപ്പം അവരുടെ അനുഭവപാഠങ്ങളും ചേർന്നുകൊണ്ട് ഉട്ടോപ്പിയൻ മാതൃകയിലെ കെട്ടിട രചീതാക്കളായി എസ്ക്പ്രഷനിസ്റ്റ് വാസ്തുശിൽപ്പികൾ മാറി. നിർമ്മിതികൾക്കുള്ള ധനത്തിന്റെ കുറവ് 1920 -ന്റെ പകുതികളിൽ വാസ്തൃവിദ്യയെ ഏറെ ബാധിച്ചിരുന്നു. അതുകൊണ്ടുതന്നെ ബ്രൂണോ തോട്ടിന്റെ ആൽപ്പൈൻ വാസ്തുവിദ്യ, ഹെർമൻ ഫിൻസ്റ്റെർലിന്റെ ഫോംസ്പൈയൽസ് എന്നീ നൂതനമായ ആശയങ്ങൾ സിദ്ധാന്തങ്ങളിൽ മാത്രം ഒതുങ്ങി. തിയേറ്ററുകൾക്കും, സിനിമകൾക്കുമുല്ള സീനോഗ്രാഫി എക്സപ്രഷനിസ്റ്റ് വാസ്തുശിൽപ്പികൾക്ക് മോശം സാമ്പത്തികസ്ഥിതിയിൽ വരുമാനമാർഗ്ഗങ്ങളായി. 

ചെങ്കല്ലുകൾകൊണ്ട് മാത്രം വേണ്ട രൂപം ഉണ്ടാക്കിയെടുക്കുന്നതിന് ബ്രിക്ക് എക്സ്പ്രഷനിസം എന്നറിയപ്പെടുന്നു.

പള്ളികളുടെയും, നിലവറകളുടെയും രചനകൾ നിർമ്മിച്ച് എറിക്ക് മണ്ടേൽസൺ തന്റെ ഔദ്യോഗിക ജീവിതം മുന്നോട്ട് നയിച്ചു, ഫാക്ടറികളും അദ്ദേഹം രചിച്ചെങ്കിലും അവ കൂടുതൽ സാങ്കൽപ്പികമായ അത്തരം കെട്ടിടങ്ങളെ നിർമ്മിക്കാനുള്ള അസംസ്കൃതവസ്തുക്കളില്ലാത്തകുൊണ്ട് 1920 -കളിൽ അവ നിർമ്മിക്കപ്പെട്ടേയില്ല. എങ്കിലും പോട്സ്ഡാം നഗരത്തിൽ തന്റെ ഒരു സ്വപ്ന നിർമ്മിതിയെ നിർമ്മിക്കാൻ എറിക്കിന് കഴിഞ്ഞു. ആൽബർട്ട് ഐൻസ്റ്റൈനിന് ബഹുമാനാർത്ഥം അതിന് ഐൻസ്റ്റീനിയം എന്ന് പേര് നൽകിയ ഒരു ശാസ്ത്ര ഗവേഷണശാല ആയിരുന്നു അത്. റീയിൻഫോർസഡ് കോൺക്രീറ്റ് ഉപയോഗിച്ച് കൊണ്ട് നിർമ്മിക്കപ്പെടേണ്ട ഐൻസ്റ്റീനിയം സാങ്കേതിക തകരാറുകൾകൊണ്ട് പ്ലാസ്റ്റർ കൊണ്ട് മൂടിക്കൊണ്ടുള്ള
പരമ്പരാഗത അസംസ്കൃത വസ്തുക്കൾകൊണ്ട് നിർമ്മിക്കപ്പെട്ടു. അദ്ദേഹത്തിന്റെ ബെർലിനിലെ മോസീഹസ് ആധൂനിക ഓഫീസ് കെട്ടിടങ്ങളുടെ അടിസ്ഥാന രൂപമായിരുന്നു. പക്ഷേ പിന്നീടത് നശിപ്പിക്കപ്പെട്ടു. കാരണം ബെർലിൻ മതിൽ ഉയർന്ന കിഴക്ക് പടിഞ്ഞാറ് ബെർലിന്റെ നടുക്കായിരുന്നു അതിന്റെ സ്ഥാനം. നാസി ശക്തി ഉയർന്നുവന്നതിനോടനുബന്ധിച്ച് അദ്ദേഹം 1933 -ൽ ഇംഗ്ലണ്ടിലേക്കും പിന്നീട് 1941 ൽ യുണൈറ്റഡ് സ്റ്റേറ്റ്സിലേക്കും മാറി.

ആ കാലഘട്ടത്തിലെ മറ്റൊരു പ്രധാന എക്സപ്രഷനിസ്റ്റ് വാസ്തുശിൽപ്പി ആയിരുന്നു ഫ്രിറ്റ്സ് ഹോഗർ. അദ്ദേഹത്തിന്റെ ചില്ലീഹോസ് ഒരു ഷിപ്പിംഗ് കമ്പനിയുടെ പ്രധാന കാര്യാലയമായിരുന്നു. കറുത്ത കല്ലുകൾ കൊണ്ട് വലിയ ആവിക്കപ്പലിന്റെ മാതൃകയിലാണ് അത് നിർമ്മിച്ചിരിക്കുന്നത്. ലംബ രൂപത്തെ കാണിക്കുന്നതിനുവേണ്ടി ഒരു പാലത്തൂൺ കൂടി അതിലുണ്ട്. ഗോതിക് കാത്രെഡലുകളിൽ നിന്ന് എടുത്ത അലങ്കാരങ്ങളാണത്. ഹാൻസ് പോയെൽസിഗ് മറ്റൊരു എക്സ്പ്രഷനിസ്റ്റ് വാസ്തുശിൽപ്പിയാണ്. 1919 -ൽ അദ്ദേഹം ഗ്രോബെസ് സ്കോസ്സ്പിൽഹോസ് നിർമ്മിച്ചു. അത് ബെർലിനിലെ ഒരു ഭീമാകാരമായ തിയേറ്റർ ആണ്. അയ്യായിരം കാണികളെ അതിൽ ഉൾക്കൊള്ളും. ഐജി ഫാർബെൻ കെട്ടിടവും അദ്ദേഹം രചിച്ചു, ഇപ്പോൾ ഫ്രാങ്ക്ഫർട്ടിലെ ഗോത്തെ യൂണിവേഴ്സിറ്റിയുടെ പ്രധാന കെട്ടിടമായി നിൽക്കുന്ന വലിയ കോർപറേറ്റ് കാര്യാലയമായിരുന്നു അത്. വലിപ്പത്തിൽ ഭീമാകരങ്ങളായ, കെട്ടിടങ്ങളിൽ വൈദഗ്ദ്ധ്യമുള്ള വാസ്തുശിൽപ്പിയാണ് ബ്രൂണോ തോട്ട്. പന്ത്രണ്ടായിരം ഏക യൂണിറ്റുകൾ അദ്ദേഹം പണിതിട്ടുണ്ട്. അവയിൽ ചിലത് വലിയ കുതിര ലാഡം പോലുള്ള അപൂർവ്വമായ ആകൃതികളായിരുന്നു. മറ്റ് ആധൂനിക വാസ്തുശിൽപ്പികളെപോലെ അല്ലാതെ തോട്ട്, തന്റെ കെട്ടിടങ്ങൾക്ക് ജീവൻ നൽകാൻ പ്രകാശമേറിയ നിറങ്ങൾ ഉപയോഗിച്ചിരുന്നു.

ആസ്റ്റ്രിയൻ തത്ത്വചിന്തകനും, വാസ്തുശിൽപ്പിയും, സാമൂഹിക നിരൂപകനുമായിരുന്നു റുഡോൾഫ് സ്റ്റെയിനർ പരമ്പരാകത രീതിയിലെ കെട്ടിട രചനകളിൽ നിന്നും മാറി ചിന്തിച്ചിരുന്നു. അദ്ദേഹത്തിന്റെ സ്വിറ്റ്സർലാന്റ്, ബേസലിൽ 1926 നിർമ്മിക്കപ്പെട്ട സെക്കന്റ് ഗോത്തേനിയം, ജെർമനിയിലെ പോട്സ്ഡാമിലെ ഐൻസ്റ്റീനിയം എന്നിവ പരമ്പരാഗത രചനാ രീതികളെ പിൻതുടരാതിരിക്കുകയും, യഥാർത്ഥ രൂപം ഉൾക്കൊള്ളുകയും ചെയ്തിരുന്നു.

1917 ലെ റഷ്യൻ വിപ്ലവത്തിന് ശേഷം, റഷ്യൻ കലാകാരന്മാരും, വാസ്തുശിൽപ്പികളും പരമ്പരാഗത നിയോക്ലാസിസത്തിന് പകരമായി പുതിയ സോവിയറ്റ് ശൈലിയ്ക്കായുള്ള തിരിച്ചിലിലായിരുന്നു. കവിയായിരുന്ന വ്ലാഡ്മിർ മയാക്കോവ്സ്ക്കി യുടെ പോയറ്റിസം, പെയിന്ററായിരുന്ന കാശിമിർ മലേവിക്കിന്റെ സൂപ്പർമാറ്റിസം, മിക്കായിൽ ലോറിയോനൊവിന്റെ റയോണിസം എന്നീ അന്ന് രൂപംകൊണ്ട കലാ എഴുത്ത് രീതികളോട് പുതിയ വാസ്തുവിദ്യ ശൈലിക്ക് സാമ്യുണ്ടായിരുന്നു. ചിത്രകാരനും, ശിൽപ്പിയുമായിരുന്ന വ്ലാഡ്മിൽ ടാറ്റിലിന്റെ, 1920 -ൽ മോസ്കോവിൽ വച്ച് നടന്ന മൂന്നാമത് കമ്മ്യൂണിസ്റ്റ് ഇന്റർനാഷ്ണലിനുവേണ്ടിയുള്ള ഒരു ടവറിന്റെ രചനയായിരുന്നു അതിന് ചലനം ഉണ്ടാക്കിയത്. ഇണഞ്ഞുകിടക്കുന്ന, നൂറ് മീറ്റർ ഉയരമുള്ള, കേബിളുകളിൽ തൂങ്ങികിടക്കുന്ന നാല് രൂപങ്ങളുള്ള രണ്ട് ലോഹ ടവറുകളാണ് അദ്ദേഹം നിർദ്ദേശിച്ചത്. അലെക്സാണ്ടർ റോഡ്ചെങ്കോ നയിച്ച ഒരു കൂട്ടം കലാകാരന്മാർ 1921 -ൽ റഷ്യൻ കൺസ്റ്റ്രക്ടിവിസ്റ്റ് ആർക്കിടെക്ചർ സ്ഥാപിച്ചു. "കമ്മ്യൂണിസ്റ്റ് ആശയങ്ങൾ രൂപങ്ങളിൽ സൃഷ്ടടിക്കുക."എന്നതായിരുന്നു അവരുടെ മാനിഫെസ്റ്റോ മുന്നിൽവക്കുന്ന ആശയം. സോവിയറ്റ് വാസ്തുശിൽപ്പികൾ ക്ലബുകളും, കമ്മ്യണൽ അപ്പാർട്മെന്റ് വീടുകളും, കമ്മ്യൂൺ അടുക്കളകളും (ഒരു വലിയ അയൽപ്പക്കത്തിന് ഭക്ഷം നൽകുന്ന) നിർമ്മിക്കാൻ തുടങ്ങി.

കോൺസ്റ്റന്റിൻ മെൽനിക്കോവ് അതിനോടനുബന്ധിച്ച മോസ്കോവിൽ വളർന്നുവന്ന ഒരു പ്രധാനപ്പെട്ട വാസ്തുശിൽപ്പിയായിരുന്നു. റസ്കോവ് വർക്കേഴ്സ് ക്ലബ് (1928) തന്റെ സ്വന്തം വീട് തന്നെയായ മെൽനിക്കോവ് ഹൗസ് (1929) എന്നിവയാണ് അദ്ദേഹത്തിന്റെ ശ്രദ്ധേയമായ നിർമ്മിതികൾ. 1925 ൽ അദ്ദേഹം പാരീസിലേക്ക് യാത്ര ചെയ്തു. അവിടെവച്ചാണ് 1925-ലെ ഇന്റർനാഷ്ണൽ എക്സിബിഷൻ ഓഫ് മോഡേൺ ഡെക്കറേറ്റീവ് ആന്റ് ഇന്റസ്റ്റ്രിയൽ ആർട്ട്സ് നുവേണ്ടി സോവിയറ്റ് പവില്ല്യോൺ അദ്ദേഹം നിർമ്മിക്കുന്നത്. അത് ഏറെ ജ്യാമിതീയമായ സ്റ്റീലും, കണ്ണാടിയും കൊണ്ടുള്ള നിർമ്മിതായായിരുന്നു. വെസ്നിൻ സഹോദരന്മാർ, മോയ്സൽ ഗിൻസ്ബർഗ് എന്നിവർ നയിച്ചിരുന്ന ഒരു ശ്രദ്ധേയമായ വാസ്തുശിൽപ്പികളുടെ ഒരു കൂട്ടം കണ്ടംബ്രറി ആർക്കിടെക്ചർ ജേർണലുകൾ പ്പസിദ്ധീകരിക്കുകയായിരുന്നു. ഈ സംഘം ഒരുപാട് പ്രധാനപ്പെട്ട നിർമ്മാണങ്ങൾ ചെയ്തു. കോളേസൽ ദ്നീപ്പർ ഹൈഡ്രോ ഇലക്ട്രിക് സ്റ്റേഷൻ (1932), ഗിൻസൻബർഗിന്റെ നാർകോംഫിൻ കെട്ടിടത്തിനെ വാസയോഗ്യമാക്കുന്ന ശ്രമങ്ങൾ അതിലുൾപ്പെടുന്നു. മുൻപുള്ള സോവിയറ്റ് വാസ്തുശിൽപ്പികളും നിർമ്മാണ വാസ്തുവിദ്യ രീതി ഉപയോഗിച്ചുതുടങ്ങി. അലെക്സ് ഷോഷെവിന്റെ മോസ്കോ യിലെ ലെനിൻ മുസോളിയം (1924) അതിലെ ശ്രദ്ധേയമായ ഒന്നാണ്.

ലെനിൻഗ്രാഡ്, മോസ്കോ എന്നിവയായിരുന്നു നിർമ്മാണവാസ്തുശിൽപ്പികളുടെ പ്രധാന ഇടം. വ്യവസായവൽക്കരണത്തിന്റെ ഭാഗമായി മറ്റ് നഗരങ്ങളിലും നിർമ്മാണ വാസ്തുശിൽപ്പികൾ ഉണ്ടായിതുടങ്ങി. എക്കാറ്റെരിൻബർഗ്, കാർക്കിവ് അല്ലെങ്കിൽ ഇവാനോവോ തുടങ്ങി വ്യവസായ കേന്ദ്രങ്ങൾ നിർമ്മാണ വാസ്തുവിദ്യ രീതിയിൽ നിർമ്മിച്ചവയാണ്. മാഗ്നുറ്റോഗോർസ്ക് അല്ലെങ്കിൽ സപോറിഷിയ പോലുള്ള ചില നഗരങ്ങളും അതേ രീതിയിൽ നിർമ്മിക്കപ്പെട്ടു.

1930 ഓടുകൂടി നിർമ്മാണ വാസ്തുവിദ്യയുടെ അപചയം തുടങ്ങി, മെല്ലെ സ്റ്റാലിൻ ഇഷ്ടപ്പെട്ടിരുന്ന ആഡംബര നിർമ്മാണ രീതികൾ അതിനെ അട്ടിമറിച്ചു. പുതിയ സോവിയറ്റ് പാലസിനുവേണ്ടിയുള്ള രചനക്ക് നിർമ്മാണ വാസ്തുശിൽപ്പിയായിരുന്ന ലേ കോർബൂസിയറിന്റെ രചനയടക്കം തള്ളി സ്റ്റാലിനിസ്റ്റ് കെട്ടിട രചനകൾ വരുകയായിരുന്നു. ആ രീതിയെ പോസ്റ്റ്കൺസ്റ്റ്രക്ടിവിസം എന്നറിയപ്പെട്ടു.

1920 കളുടെ അന്ത്യത്തിൽ ആധൂനികത യൂറോപ്പിൽ വളർന്നുവരുന്ന പ്രസ്ഥാനമായി മാറി. അതോടെ ദേശീയമായിരുന്ന വാസ്തുവിദ്യ അന്തർ‌ദ്ദേശീയമായിത്തുടങ്ങി. വാസ്തുശിൽപ്പികൾ യാത്രകൾ ചെയ്തു, പരസ്പരം കണ്ടുമുട്ടി. ചിന്തകൾ കൈമാറി. 1927 -ലെ കോമ്പറ്റീഷൻ ഫോർ ദി ഹെഡ്ക്വാട്ടേഴ്സ് ഓഫ് ദി ലീഗ് ഓഫ് നാഷൻസിൽ ലൈ കൊർബൂസിയറടക്കംപങ്കെടുത്തിരുന്നു. അതേ വർഷം വെയ്സൻഹോഫ് എസ്റ്റേറ്റ് സ്റ്ററ്റ്ഗാർട്ടിൽ വച്ച് ജെർമൻ വെർക്ക്ബുണ്ട് ഒരു ആർക്കിടെക്ടചർ പൊതുപ്രദർശനം നടത്തി. യൂറോപ്പിലെ പതിനേഴ് മികച്ച വാസ്തുശിൽപ്പികളെ ഇരുപത്തിയൊന്ന് വീടുകളെ രചിക്കാൻ ക്ഷണിക്കപ്പെട്ടു; ലേ കൊർബൂസിയറും ലുഡ്വിഗ് മൈൽസ് വാൻ ഡെർ റോഹെ എന്നിവർ അതിൽ പ്രധാന പങ്ക് വഹിച്ചു. 1927 -ൽ ലേ കൊർബൂസിയറും പിയേറെ ചാറിയേയും മറ്റു വാസ്തുശിൽപ്പികളും ഇന്റർനാഷ്ണൽ കോൺഫെറൻസ് ഫൗണ്ടേഷനോട് സ്വാഭാവിക ശൈലിക്ക് അടിസ്ഥാനം ഉണ്ടാക്കുവാൻ നിർദ്ദേശിച്ചു. കോൺഗ്രെസ് ഇന്റർനാഷ്ണോക്സ് ഡി ആർക്കിടെക്ചർ മൊഡേണേ അല്ലെങ്കിൽ ഇന്റർനാഷ്ണൽ കോൺഗ്രെസ് ഓഫ് മോഡേൺ ആർകിടെക്ചർ (സി ഐ എ എം) -ന്റെ ആദ്യ ഒത്തുചേരൽ 1928 ജൂൺ 26 മുതൽ 28 വരെ സ്വിറ്റ്സർലാന്റിലെ ലേക് ലെമാനിൽ വച്ച് നടന്നു. ഫ്രാൻസിൽ നിന്ന് ലേ കൊർബൂസിയർ, റോബെർട്ട് മല്ലെറ്റ്-സ്റ്റീവെൻസ്, ആഗസ്റ്റെ പെരെറ്റ്, പിയെറെ ചാറിയേ, ടോണി ഗാർനിയർ ബെൽജിയത്തിൽ നിന്ന് വിക്ടർ ബർഗോയിസ് ജെർമനിയിൽ നിന്ന് വാൾടർ ഗ്രോപിയസ്, എറിക്ക് മെന്റേൽസൺ, എൺസ്റ്റ് മെയ്, ലുഡ്വിഗ് മൈൽസ് വാൻ ഡെർ റോഹെ ആസ്റ്റ്രിയ യിൽ നിന്ന് ജോസെഫ് ഫ്രാങ്ക് നെതർലാന്റിൽ നിന്ന് മാർട്ട് സ്റ്റാം, ഗെറിറ്റ് റിട്ട്വെൽഡ് ചെക്കോസ്ലോവേക്കിയയിൽ നിന്ന് അഡോൾഫ് ലൂസ് എന്നിവർ പങ്കെടുത്തു. ഒരു കൂട്ടം സോവിയറ്റ് വാസ്തുശിൽപ്പികളെയും ക്ഷണിച്ചിരുന്നു. പക്ഷേ അവർക്ക് വിസ കിട്ടാതിരുന്നതുകൊണ്ട് പങ്കെടുക്കാൻ കഴിഞ്ഞില്ല. സ്പെയിനിൽ നിന്ന് ജോസെഫ് ലൂയിസ് സെർട്ട് ഫിൻലാന്റിൽ നിന്ന് അലവാർ ആൾട്ടോ എന്നിവർ പിന്നീട് അംഗങ്ങളായി. യൂണൈറ്റഡ് സ്റ്റേറ്റ്സിൽ നിന്ന് ആരും പങ്കെടുത്തില്ല. 1930 ന് ബ്രുസ്സെൽസിലെ വിക്ടർ ബർഗോയിസ് രണ്ടാമത്തെ കൂടിചേരൽ നടത്തി. "ഒരുകൂട്ടം വാസസ്ഥലങ്ങൾക്കുള്ള യുക്തിപരമായ രീതികൾ" എന്നതായിരുന്നു വിഷയം. "പ്രവർത്തന നഗരം" എന്ന വിഷയത്തിൽ മൂന്നാമത്തെ കൂടിച്ചേരൽ 1932 ന് മോസ്കൗ യിൽ വച്ച് നടത്താൻ തീരുമാനിച്ചു. പക്ഷേ അവസാന നിമിഷത്തിൽ റദ്ധാക്കി. പകരം പങ്കാളികൾ മാർസെല്ലെ യിൽ നിന്ന് ഏതൻസിലേക്കുള്ള കപ്പലിൽ വച്ച് കൂടിച്ചേരൽ നടത്തി. അതിൽ വച്ച് ആധൂനിക നഗരങ്ങൾ എങ്ങനെ ആയിരിക്കണം എന്നതിനെക്കുറിച്ചുള്ള ആശയങ്ങൾ കുറിപ്പാക്കി. ഏതൻസ് ചാർട്ടർ എന്നാണ് ആ കുറിപ്പ് അറിയപ്പെട്ടത്. പിന്നീട് കൊർബൂസിയറിന്റെയും മറ്റ് വാസ്തുശിൽപ്പികളുടെയും തിരുത്തലുകൾക്ക് ശേഷം 1957 ന് പ്രസിദ്ധീകരിക്കപ്പെട്ടു. 1950 1960 കളിലെ നഗര നിർമ്മാതാക്കൾക്ക് അത് വലിയ മുതൽക്കൂട്ടായിരുന്നു. 1937 ൽ പാരീസിൽ വച്ച് ആ കൂട്ടം ഒരിക്കൽക്കൂടി കണ്ടുമുട്ടി. അവിടെ വച്ച് 1939 ന് യുണൈറ്റഡ് സ്റ്റേറ്റ്സിൽ വച്ച് നടത്താനുള്ള കൂട്ടായ്മയ്ക്ക് നിർദ്ദേശങ്ങൾ വച്ച്. പക്ഷേ യുദ്ധം കാരണം അത് റദ്ധാക്കി. രണ്ടാം ലോക യുദ്ധത്തിന് ശേഷം സി ഐ എ എം -ന്റെ സാർവ്വജനീയമായ രീതികളാണ് യുറോപ്പ്, യുണൈറ്റഡ് സ്റ്റേറ്റ്സിലെ ആധൂനിക വാസ്തുവിദ്യയെ രൂപപ്പെടുത്തിയത്.



</doc>
<doc id="214390" url="https://ml.wikipedia.org/wiki?curid=214390" title="ഇച്ഛാമതി">
ഇച്ഛാമതി

ബിഭൂതിഭൂഷൺ ബന്ദോപാധ്യായ് എഴുതിയ അവസാനത്തെ നോവലാണ് ഇച്ഛാമതി.(ইচ্ছামতী ). ആദ്യം അഭ്യുദയ എന്ന മാസികയിൽ ഏതാനും ഭാഗങ്ങൾ പ്രസിദ്ധീകരിക്കപ്പെട്ടു. പിന്നീട് എന്തോ കാരണവശാൽ മാസിക നിന്നുപോയ ശേഷം ജനുവരി 15, 1950-ൽ പുസ്തകരൂപത്തിൽ പുറത്തിറങ്ങി. 1951-ലെ രബീന്ദ്ര പുരസ്കാർ ഈ നോവലിനാണ് ലഭിച്ചത്. 
ബിഭൂതിഭൂഷൺ ബന്ദോപാധ്യായുടെ ജീവിതവുമായി അഭേദ്യമായി ബന്ധപ്പെട്ടിരിക്കുന്ന നദിയാണ്, അവിഭക്ത ബംഗാളിലെ ഇച്ഛാമതി. ആ നദീതീരത്തെ ഒരു ഗ്രാമത്തിന്റെ മുഴുവനും കഥയാണ് ഈ നോവൽ. ഇന്ന് ഈ നദി പശ്ചിമബംഗാളിലും ബംഗ്ലാദേശിലുമായി ഒഴുകുന്നു.
ഗ്രാമത്തിലെ കൃഷിസ്ഥലങ്ങൾ അന്യായമായി കൈയേറി അവിടെ നീലമരി കൃഷി ചെയ്യാൻ നിർബന്ധിക്കുന്ന ഇംഗ്ലീഷുകാരായ ഷിപ്റ്റണും കൂട്ടരും , അതിനു കൂട്ടു നില്കുന്ന ഗ്രാമമുഖ്യൻ രാജാറാം റോയ്, ആമീൻ പ്രസന്ന ചക്കോത്തി, കുലീൻ പ്രഥയനുസരിച്ച് മൂന്നു സഹോദരിമാരെ വിവാഹം കഴിക്കേണ്ടി വന്ന ഭവാനി ചാട്ടുജ്യേ, പ്രാണൻ തന്നെ പോയാലും കളളസാക്ഷി പറയാൻ തയ്യാറല്ലാത്ത രാംകനായി വൈദ്യൻ , തലച്ചുമടായി അടക്കവിറ്റു നടന്നിരുന്ന, സ്വപ്രയത്നം മൂലം ധനവാനാകുന്ന നാലു പാൽ, സംതൃപ്ത കുടുംബിനി തിലു, പരമ്പര്യങ്ങളെ ചോദ്യം ചെയ്യുന്ന നിസ്താരിണി, സ്യ്പ്പിന്റെ വീട്ടിലെ ആയയായ ഗയാ മേംസാബ്, വടിത്തലു്ലുകാരൻ രസിക് മല്ലിക് ഇവരെല്ലാംതന്നെ ഗ്രാമത്തിന്റെ വിവിധമുഖങ്ങളാണ്. നീലം കൃഷിയുടെ പശ്ചാത്തലത്തിൽ ഇവരുടെയെല്ലാം ഭാഗധേയങ്ങൾ കീഴുമേൽ മറിയുന്നു.


</doc>
<doc id="214397" url="https://ml.wikipedia.org/wiki?curid=214397" title="യൂജിൻ ഡെലാക്രോയിക്സ്">
യൂജിൻ ഡെലാക്രോയിക്സ്

ഒരു ഫ്രഞ്ച് റൊമാന്റിക് ചിത്രകാരനായിരുന്നു യൂജിൻ ഡെലാക്രോയിക്സ്. 1798 ഏപ്രിൽ 26-ന് പാരിസിനടുത്ത് ഇദ്ദേഹം ജനിച്ചു. വിദ്യാഭ്യാസകാലത്ത് സംഗീതത്തിലായിരുന്നു കൂടുതൽ താത്പര്യമെങ്കിലും 1816-ൽ ചിത്രരചന പരിശീലിക്കാനാരംഭിച്ചു. ചിത്രകാരനായ പിയറി ഗുറീനോടൊപ്പമായിരുന്നു പഠനം. ആദ്യകാലത്ത് വരയാണോ എഴുത്താണോ തന്റെ മാധ്യമം എന്ന കാര്യത്തിൽ ഇദ്ദേഹത്തിന് വ്യക്തതയില്ലായിരുന്നു. എന്നാൽ തിയോഡോർ ഗെറികാൾട്ടിന്റെ കവൽറി ഓഫീസർ (1812) എന്ന ചിത്രം ഒരു ചിത്രകാരനാകണമെന്ന മോഹത്തെ ഇദ്ദേഹത്തിൽ ദൃഢമാക്കി. നൈരാശ്യവും സ്വാതന്ത്ര്യദാഹവും ക്രിയാത്മകതയും ഇഴചേർന്ന ആ ചിത്രത്തിന്റെ കാല്പനിക ഭാവതലം ഇദ്ദേഹത്തിന്റെ രചനകളിൽ എക്കാലവും നിഴലിക്കുകയും ചെയ്തു. നിയോക്ലാസിക് സങ്കേതത്തിലുള്ള ചിത്രരചനയ്ക്കായിരുന്നു ഇക്കാലത്ത് മുൻതൂക്കം. പ്രസിദ്ധ ചിത്രകാരനായിരുന്ന ഡേവിഡും പിൻഗാമികളും നെപ്പോളിയന്റെ സാഹസിക കൃത്യങ്ങളിൽ ആകൃഷ്ടരായിരുന്നു.

ഫ്രഞ്ച് പാരമ്പര്യത്തിലധിഷ്ഠിതമായ ക്രമവും സുതാര്യതയും ഡെലാക്രോയിക്സിന്റെ ചിത്രരചനയിൽ പ്രാരംഭം മുതൽക്കു തന്നെ പ്രകടമായിരുന്നു. 1822-ലെ സലോൺ പ്രദർശനമേളയിൽ അവതരിപ്പിച്ച "ഡാന്റെ ആൻഡ് വിർജിൽ ഇൻ ദി ഇൻഫേണൽ റീജിയൺസ്"' 19-ആം നൂറ്റാണ്ടിലെ ഫ്രെഞ്ച് റൊമാന്റിക് ചിത്രകലയുടെ പാതയിൽ ഒരു നാഴികക്കല്ലായി മാറി. നെപ്പോളിയന്റെ യുദ്ധരംഗത്തുള്ള വിജയങ്ങളെത്തുടർന്ന് നാട്ടിലേക്ക് പ്രവഹിച്ച ഇറ്റാലിയൻ-ഡച്ച്-ഫ്ലെമിഷ് ക്ലാസിക്കൽ ചിത്രങ്ങൾ വിശദമായി പഠിച്ചശേഷമാണ് ഡെലാക്രോയിക്സ് സ്വന്തം ശൈലി രൂപപ്പെടുത്തിയത്. മൈക്കലാഞ്ചലോയുടേയും റൂബെൻസിന്റേയും സ്വാധീനം ഇദ്ദഹത്തിന്റെ രചനകളിൽ കാണാം. സമകാലികരായ ചിത്രകാരന്മാരിൽ തിയഡോർ ഗെരികോൾട്ടും ഒരു സ്വാധീനകേന്ദ്രമായിരുന്നു.

ചിത്രരചനയ്ക്കുള്ള വിഷയങ്ങൾ തിരഞ്ഞെടുക്കുമ്പോൾ റൊമാന്റിക് കവികൾക്കാണ് ഡെലാക്രോയിക്സ് കൂടുതൽ പ്രാധാന്യം കൽപിച്ചത്. ദാന്തെയുടേയും ഷെയ്ക്സ്പിയറുടേയും കൃതികളിലെ രംഗങ്ങൾ അദ്ദേഹം ക്യാൻവാസിലേക്കു പകർത്തി. തുർക്കികൾക്കെതിരെ ഗ്രീക്കുകാർ നടത്തിയ മുന്നേറ്റത്തെ ചിത്രീകരിക്കുന്ന "മാസക്കർ അറ്റ് കിയോസ്" 1824-ൽ പ്രദർശിപ്പിച്ചു.

1825-ൽ ഇംഗ്ലണ്ട് സന്ദർശിച്ച ഡെലാക്രോയിക്സ് രചിച്ച "ബാരൺ ഷ്വിറ്ററുടെ" പോർട്രെയ്റ്റ് ലണ്ടനിലെ നാഷണൽ ഗാലറിയിൽ പ്രദർശിപ്പിച്ചിട്ടുണ്ട്. ഇംഗ്ലണ്ടിലെ മധ്യകാല കലാസൃഷ്ടികളെക്കുറിച്ച് ഇദ്ദേഹം വിശദമായ പഠനങ്ങൾ നടത്തി. അടിമകളും സ്ത്രീകളും ആടയാഭരണങ്ങളും കൂടിക്കലർന്ന "ഡെത്ത് ഒഫ് സർദാനാ പാലസ്" (1827) എന്ന ചിത്രത്തിന്റെ പ്രമേയം ബൈറണിൽ നിന്നാണ് സ്വീകരിച്ചിരിക്കുന്നത്. 1830-ൽ രചിച്ച "ലിബർട്ടി ഗൈഡിങ് ദ് പീപ്പിൾ" എന്ന ചിത്രത്തിൽ അലിഗറിയും റിയലിസവും സംയോജിപ്പിച്ചിരിക്കുന്നു.

1832-ൽ അൾജീരിയ, സ്പെയിൻ, മൊറൊക്കോ എന്നീ രാജ്യങ്ങൾ സന്ദർശിച്ചതിനുശേഷം ഡെലാക്രോയിക്സ് രചിച്ച "അൾജീരിയൻ വിമൻ" എന്ന ചിത്രം ഏറെ ശ്രദ്ധേയമായി. ഇക്കാലത്ത് ലക്സംബർഗിലെ ലൈബ്രറി ഉൾപ്പെടെ അനേകം മന്ദിരങ്ങളുടെ ചിത്രാലങ്കാരപ്പണി ഇദ്ദേഹം ഏറ്റെടുക്കുകയുണ്ടായി. "എന്റി ഒഫ് ദ് ക്രൂസേഡേഴ്സ് ഇന്റു കോൺസ്റ്റാന്റിനോപ്പിൾ" പോലെയുള്ള പല മികച്ച ചിത്രരചനകളും ഡെലാക്രോയിക്സിന്റെ പ്രശസ്തി വർധിപ്പിച്ചു.

19-ആം നൂറ്റാണ്ടിലെ കാല്പനിക ചിത്രകലാ പ്രസ്ഥാനത്തിന്റെ മുൻനിരക്കാരിലൊരാളായിരുന്നു ഡെലാക്രോയിക്സ്. ഇംപ്രഷനിസ്റ്റു പ്രസ്ഥാനത്തിന് വഴിയൊരുക്കിയവരുടെ കൂട്ടത്തിലും ഇദ്ദേഹത്തെ ഉൾപ്പെടുത്താവുന്നതാണ്. ചിത്രകാരനെന്നതിനു പുറമെ ഇദ്ദേഹം മികച്ചൊരു എഴുത്തുകാരനുമായിരുന്നു. "ജേണൽ" എന്ന അദ്ദേഹത്തിന്റെ പ്രസിദ്ധീകരണം തന്നെ ഒരുദാഹരണം. ഇതിനു പുറമേ നാലു വാല്യങ്ങളിലായി അദ്ദേഹത്തിന്റെ കത്തുകളും ലേഖനങ്ങളും സമാഹരിച്ചിട്ടുണ്ട്. 1863 ഓഗസ്റ്റ് 13-ന് ഡെലാക്രോയിക്സ് പാരിസിൽ അന്തരിച്ചു.



</doc>
<doc id="214416" url="https://ml.wikipedia.org/wiki?curid=214416" title="സിരമ്പാൻ">
സിരമ്പാൻ

സിരമ്പാൻ, മലേഷ്യയിലെ നെഗിരി ചെമ്പിലാൻ സംസ്ഥാനത്തിന്റെ തലസ്ഥാനമാണ്. 2009 സെപ്റ്റംബർ 9-ാം തിയതി സിരമ്പാൻ മുനിസിപ്പാലിറ്റിയായി മാറി. സിരമ്പാൻ നഗരത്തിന്റെ പഴയ പേര് ചുങ്കൈ ഉജോങ്ങ് എന്നായിരുന്നു. നഗരത്തിലൂടെ കടന്നു പോകുന്ന ചുങ്കൈ ഉജോങ്ങ് നദിയുടെ പേരു തന്നെ നഗരത്തിനു നൽകിയെങ്കിലും ചൈനീസ് വംശജർ ഈ നഗരത്തെ "ഭൂ യോങ്ങ് " എന്നു വിളിക്കുന്നു.

മലേഷ്യൻ ദീപഗർഭത്തിലെ മിക്ക നഗരങ്ങളും ഈയം കണ്ടുപിടിച്ചതിനു ശേഷം രൂപീകൃതമായവയാണ്. 

1870-ൽ ഈയം എന്ന ഭൂ വിഭവം കണ്ടെത്തി ഖനനം ചെയ്യാൻ തുടങ്ങിയപ്പോഴാണ് ചുങ്കൈ ഉജോങ്ങ് നഗരം രൂപംകൊണ്ടത്. ചുങ്കൈ ഉജോങ്ങിനടുത്തുള്ള രാശാ എന്ന ചെറിയ പട്ടണ പ്രദേശത്ത് ഈയം കണ്ടെത്തിയതോടെ ധാരാളം അറബികളും, ചൈനക്കാരും, മലായ് ജനതയും ആ പട്ടണത്തിലേക്കു കുടിയേറി. തദ്ദേശീയരായ മലായ് ജനതയിൽ ഭൂരിഭാഗവും കൃഷിക്കാരായിരുന്നു. 

ഖനിത്തൊഴിലാളികൾ മാത്രം തിങ്ങിപ്പാർത്തിരുന്ന സിരമ്പാൻ പിന്നീട് പ്രാധാന്യമുള്ള വാണിജ്യ കേന്ദ്രമായി മാറി. ലിങ്കി നദിയിലൂടെ വഞ്ചികളിൽ ഈയം കൊണ്ടു പോയി മലാക്കാ പ്രദേശത്തു വച്ച് കപ്പലുകളിൽ കയറ്റിക്കൊണ്ടു പോകയായിരുന്നു പതിവ്. ഈയ ഖനികളിൽ നിന്നും ചുങ്കം പിരിച്ചു തുടങ്ങിയതോടെ ബ്രിട്ടീഷ് ഭരണാധികാരികളുടെ വരുമാനം വർദ്ധിച്ചു തുടങ്ങി. ബ്രിട്ടൻ ചുമത്തിയ നികുതിഭാരം കച്ചവടക്കാർക്ക് തലവേദനയായിത്തീർന്നു.

ഡത്തോ ഗ്ലാനാ, ഡത്തോ ഷാ ഭണ്ഡാർ എന്നീ രണ്ടു പേരായിരുന്ന അന്നത്തെ പ്രധാന പ്രാദേശിക നേതാക്കൾ. ചുങ്കം പിരിച്ചെടുക്കുന്നതിലും, ഈയ ഖനികൾ വശത്താക്കുന്നതിലും ഈ രണ്ട് നേതാക്കൾ തമ്മിൽ കിടമത്സരം നടക്കുകയായിരുന്നു. പ്രാദേശിക നേതാക്കളുടെ കിടമത്സരം പ്രശ്‌നത്തിൽ തലയിട്ടു കൊണ്ട് നെഗിരി സെമ്പിലാനിലെ ആഭ്യന്തര കാര്യങ്ങളിൽ തലയിടാൻ ബ്രിട്ടന് അവസരമൊരുക്കിക്കൊടുത്തു. ഈ സന്ദർഭത്തിൽ ഡത്തോ ഗ്ലാനാ ബ്രിട്ടന്റെ സഹായം അഭ്യർത്ഥിച്ചു.

അതിനു ശേഷം ഡത്തോ ഷാ ഭണ്ഡാറിന്റെ അനുയായികൾ തോൽവി ഏറ്റുവാങ്ങി. ഡത്തോ ഷാ ഭണ്ഡാറിനെ സിങ്കപ്പൂരിലേക്ക് നാടുകടത്തുകയും ചെയ്തു. ഈ സമയത്ത് ബ്രിട്ടൻ ചുങ്കൈ ഉജോങ്ങിൽ ഒരു ഗവർണ്ണറെ കമ്മീഷണറായി നിയോഗിച്ചു. കേപ്ടൻ മുറേ ആയിരുന്നു ചുങ്കൈ ഉജോങ്ങിലെ ആദ്യ ബ്രിട്ടീഷ് കമ്മീഷണർ. 

മലാക്കാ ജലസന്ധിയിൽ നിന്നും 30 കി.മീ. ദൂരെയാണ് സിരമ്പാൻ നഗരം സ്ഥിതി ചെയ്യുന്നത്. ആ പ്രദേശം ഒട്ടു മൊത്തമായി ലിങ്കി താഴ് വര എന്നറിയപ്പെടുന്നു. പടിഞ്ഞാറു ഭാഗത്ത് തിത്തിവാങ്ങ്‌സാ എന്ന പർവ്വത നിരയാണുള്ളത്. 

സിരമ്പാനിലെ ചെമ്മണ്ണ് റബ്ബർ, എണ്ണപ്പന എന്നിവ കൃഷി ചെയ്യാൻ അനുയോജ്യമായതിനാൽ സംസ്ഥാനത്തിന്റെ കാർഷിക തലസ്ഥാനമായി മാറുകയായിരുന്നു സിരമ്പാൻ. കുടിവെള്ളത്തിന് ലിങ്കി നദിയാണ് ആശ്രയം.

സിരമ്പാനിലെ ശരാശരി താപനില 27 സെൽഷ്യസ് മുതൽ 30 സെൽഷ്യസ് വരെയാണ്. വർഷം മുഴുവനും മഴ ലഭിക്കും.

1890-ലാണ് കോലാലമ്പൂർ - സിങ്കപ്പൂർ തീവണ്ടിപ്പാത തുടങ്ങിയത്. മലേഷ്യയിൽ തീവണ്ടി യാത്ര അധികമാരും ഉപയോഗിക്കാറില്ല. സ്വകാര്യ വാഹനങ്ങൾ മിക്കവാറും എല്ലാ വീടുകളിലും ഉള്ളതായിരിക്കണം ഇതിനു കാരണം. പൊതുജനം തീവണ്ടിയിൽ യാത്ര ചെയ്തു ശീലിക്കാൻ വേണ്ടി പല സൗജന്യങ്ങളും വാഗ്ദ്ധാനം ചെയ്തിട്ടും തീവണ്ടി യാത്ര ശീലിക്കാൻ ജനങ്ങൾ തയ്യാറാകുന്നില്ല.

പൊതു ഗതാഗത മേഖലയിൽ മലേഷ്യൻ സർക്കാർ പല ആനുകൂല്യങ്ങളും നടപ്പിലാക്കിക്കൊണ്ടിരിക്കയാണ്. 65 വയസ്സിൽ കൂടുതൽ പ്രായമായവർക്കും, സ്‌കൂൾ വിദ്യാർത്ഥികൾക്കും യാത്ര സൗജന്യമാണ്. 

3000 റിങ്കിറ്റിൽകുറവ് ശമ്പളം വാങ്ങുന്നവർ പകുതി ചാർജ്ജ്‌ നൽകിയാൽ മതിയാകും. ഇത്രയൊക്കെ ആനുകൂല്യങ്ങൾ നൽകിയിട്ടും തീവണ്ടി യാത്ര പരിഗണിക്കുന്നവരുടെ എണ്ണത്തിൽ വർദ്ധനവ് ഉണ്ടായിട്ടില്ല.


</doc>
<doc id="214419" url="https://ml.wikipedia.org/wiki?curid=214419" title="നായ്‌ത്തമ്പകം">
നായ്‌ത്തമ്പകം

അട്ടനാറിപ്പൊങ്ങ്, ഇരട്ടാനി, നെയ്‌ക്കമ്പകം, മുട്ടക്കൊങ്ങ്, രെട്ടിയാൻ എന്നെല്ലാം അറിയപ്പെടുന്ന നായ്‌ത്തമ്പകത്തിന്റെ എന്നാണ്. 20 മീറ്റർ വരെ പൊക്കം വയ്ക്കുന്ന മരം. ശ്രീലങ്കൻ സ്വദേശിയാണ്. പശ്ചിമഘട്ടത്തിലും ഇന്തോമലേഷ്യയിലും കാണുന്നു. ഈ മരത്തിന് ഒരു തരം അമ്ലത്തിന്റെ രൂക്ഷഗന്ധമുണ്ട്. തടിക്ക് ഈടും ബലവും കുറവാണെങ്കിലും ഭാരമുണ്ട്. സ്വാഭാവികപുനരുദ്ഭവം കുറവാണ്. വിത്തുവിതരണം നടത്തുന്നത് പക്ഷികളാണ്. ഇത് തെറ്റായാണ് വംശനാശഭീഷണിയിൽ ഉൾപ്പെടുത്തിയിരിക്കുന്നതെന്ന് ഇവിടെ കാണുന്നു. 



</doc>
<doc id="214427" url="https://ml.wikipedia.org/wiki?curid=214427" title="നീർക്കുരുണ്ട">
നീർക്കുരുണ്ട

പശ്ചിമഘട്ടതദ്ദേശവാസിയായ ഒരു ചെറുവൃക്ഷമാണ് കരുമാരച്ചെടി എന്നും അറിയപ്പെടുന്ന നീർക്കുരുണ്ട. . 6 മീറ്ററോളം ഉയരം വയ്ക്കും. . വടക്കെ മലബാറിലും തെക്കൻ കാനറയിലും കാണുന്നു. Blepharistemma - ജനുസിലെ ഏക അംഗം. വേനൽക്കാലത്ത് പൂക്കും. പൂക്കാലം മൂന്നുമാസത്തോളം. 



</doc>
<doc id="214430" url="https://ml.wikipedia.org/wiki?curid=214430" title="ബെൻ ഓക്രി">
ബെൻ ഓക്രി

നൈജീരിയൻ കവിയും നോവലിസ്റ്റുമാണ് ബെൻ ഓക്രി(ജനനം : 1959). 1991 ലെ ബുക്കർ സമ്മാനജേതാവാണ്.

നൈജീരിയയിൽ ജനിച്ച് ലണ്ടനിൽ കഴിയുന്ന പ്രവാസി സാഹിത്യകാരനാണ്.



</doc>
<doc id="214436" url="https://ml.wikipedia.org/wiki?curid=214436" title="നീരോലി">
നീരോലി

25 മീറ്റർ വരെ ഉയരത്തിൽ വളരുന്ന ഒരിനം വന്മരമാണ് നീരോലി . ഇത് വാൽമുറിച്ചി, ശനിമരം, കാട്ടുനെല്ലി എന്നെല്ലാം അറിയപ്പെടുന്നു. പശ്ചിമഘട്ടത്തിൽ ഇന്ത്യയിലും ശ്രീലങ്കയിലും കാണുന്നു. Japanese Fern Tree എന്നും അറിയപ്പെടുന്നു. ഒരു ഔഷധസസ്യമാണ്. നല്ലൊരു തണൽ വൃക്ഷമാണ്. മുറിച്ചുനിർത്തുകയൊന്നും ചെയ്യാതെ തന്നെ നല്ല ആകൃതിയുള്ള ഈ മരം മികച്ച ഒരു അലങ്കാരവൃക്ഷമാണ്. ഇലകൾക്ക് പന്നൽച്ചെടികളോട് സാമ്യമുണ്ട്.

നീരോലി ചെടി



</doc>
<doc id="214440" url="https://ml.wikipedia.org/wiki?curid=214440" title="നെടുനാർ">
നെടുനാർ

പശ്ചിമഘട്ടത്തിലെ 30-ലേറെ മീറ്റർ ഉയരം വയ്ക്കുന്ന ഒരിനം വൻവൃക്ഷമാണ് നെടുനാർ ഇത് കൊടങ്ങി, ചെല്ല, കാക്കനാരൽ, പുല്ലൂരി എന്നെല്ലാം അറിയപ്പെടുന്നു. ഇലകൾക്ക് നല്ല സുഗന്ധമുണ്ട്. ചെറുനെടുനാറിന്റെ ഇലകൾക്ക് വീതി നെടുനാറിന്റെ ഇലയുടെ വീതിയേക്കാൾ കുറവാണ്.



</doc>
<doc id="214442" url="https://ml.wikipedia.org/wiki?curid=214442" title="ചെറുനെടുനാർ">
ചെറുനെടുനാർ

പശ്ചിമഘട്ടത്തിലെ 10- മീറ്ററോളം ഉയരം വയ്ക്കുന്ന ഒരിനം വൃക്ഷമാണ് ചെറുനെടുനാർ. തടിയുടെ ഉൾഭാഗത്തു നിന്നെടുക്കുന്ന നാരിന് നല്ല ബലമുഌഅതിനാൽ കയറും ചാക്കും ഉണ്ടാക്കാൻ ഉപയോഗിക്കുന്നു. സുഗന്ധമുള്ള പൂക്കൾ അതിനാൽ തന്നെ ശേഖരിക്കാറുണ്ട്. ഔഷധഗുണമുണ്ട്. നെടുനാറിന്റെ ഇലയേക്കാൾ വീതി കുറവാണ്. എന്നു മാത്രമല്ല ഇലയിൽ രോമങ്ങൾ കൂടുതലുമുണ്ട്. സ്വാഭാവികവംശവർദ്ധന കുറവാണ്.



</doc>
<doc id="214445" url="https://ml.wikipedia.org/wiki?curid=214445" title="ബിജോൺ സേതു കൂട്ടക്കൊല">
ബിജോൺ സേതു കൂട്ടക്കൊല

1982 നടന്ന ബിജോൺ സേതു കൂട്ടക്കൊല ()ആനന്ദമാർഗി വിഭാഗത്തിൽ പെട്ട പതിനാറു യോഗികളുടെയും ഒരു സന്യാസിനിയുടെയും ജീവനാശത്തിൽ കലാശിച്ചു. പശ്ചിമബംഗാളിലെ കൽക്കത്തയിൽ ആണ് സംഭവം നടന്നത്. ഏപ്രിൽ 30, 1982 നു രാവിലെ ഒരു സ്ത്രീ അടക്കം പതിനേഴു ആനന്ദമാർഗ്ഗികളെ ഒരു വലിയ ജനക്കൂട്ടം അടിച്ചു കൊല്ലുകയും തുടർന്ന് അവരെ ഒരു മുറിയിൽ പൂട്ടിയിട്ടു തീ വയ്ക്കുകയും ആണ് ഉണ്ടായത്. ഈ സംഭവം നടന്നത് ആയിരക്കണക്കിന് ജനങ്ങളുടെ മുന്നിൽ വച്ചായിരുന്നു എന്നിരുന്നാൽ പോലും ഇതേവരെ ഒരു അറസ്റ്റ് പോലും രേഖപ്പെടുത്തുക ഉണ്ടായിട്ടില്ല.

ഈ സംഭവത്തിൽ ആ കാലഘട്ടത്തിൽ അധികാരത്തിൽ ഉണ്ടായിരുന്ന കമ്മ്യൂണിസ്റ്റ്‌ പാർട്ടിക്ക് പങ്കുണ്ടായിരുന്നതായി ആരോപിക്കപ്പെടുന്നു. 1996-ൽ ദേശീയ മനുഷ്യാവകാശ പ്രവർത്തകർ അന്വേഷണത്തിനായി മുന്നോട്ടു വന്നെങ്കിലും പശ്ചിമബംഗാളിൽ അധികാരത്തിൽ ഉണ്ടായിരുന്ന മാർക്സിസ്റ്റ്‌ പാർട്ടിയുടെ നിസ്സഹകരണം കാരണം അന്വേഷിക്കാൻ കഴിയാതെ മടങ്ങുകയാനുണ്ടായത്.


</doc>
<doc id="214449" url="https://ml.wikipedia.org/wiki?curid=214449" title="മെസ്സിയർ 3">
മെസ്സിയർ 3

വിശ്വകദ്രു രാശിയിൽ സ്ഥിതിചെയ്യുന്ന ഒരു ഗോളീയ താരവ്യൂഹമാണ് മെസ്സിയർ 3 (M3) അഥവാ NGC 5272. ആർക്ടുറസ്, കോർ കരോലി എന്നീ നക്ഷത്രങ്ങൾക്ക് ഏതാണ്ട് മധ്യത്തിലായാണ് ഇതിന്റെ സ്ഥാനം. ചാൾസ് മെസ്സിയറാണ് ഈ താരവ്യൂഹത്തെ കണ്ടെത്തിയത്. ഏറ്റവുമധികം ചരനക്ഷത്രങ്ങൾ തിരിച്ചറിയപ്പെട്ടിട്ടുള്ള ഗോളീയ താരവ്യൂഹമാണ് M3.

1764 മേയ് 3-ന് ചാൾസ് മെസ്സിയറാണ് ഈ താരവ്യൂഹത്തെ ആദ്യമായി നിരീക്ഷിച്ചത്. തന്റെ പട്ടികയിൽ അദ്ദേഹം ഇതിനെ ഉൾപ്പെടുത്തുകയും ചെയ്തു. 1784-ൽ വില്യം ഹെർഷൽ ഇതിലെ നക്ഷത്രങ്ങളെ വേർതിരിച്ചുകണ്ടു. ഇതെത്തുടർന്ന് താരവ്യൂഹത്തെകുറിച്ച് ധാരാളം പഠനങ്ങൾ നടന്നിട്ടുണ്ട്. താരവ്യൂഹത്തിലെ അനേകം ചരനക്ഷത്രങ്ങളെ കണ്ടെത്താനുള്ള ശ്രമങ്ങളാരംഭിച്ചത് 1913-ൽ സോളൻ ബെയ്ലിയാണ്.

മെസ്സിയർ 13 കഴിഞ്ഞാൽ ഉത്തരാർദ്ധഗോളത്തിലെ ഏറ്റവും സുന്ദരമായ ഗോളീയ താരവ്യൂഹമായാണ് അമേച്വർ ജ്യോതിശാസ്ത്രജ്ഞർ M3 നെ കണക്കാക്കുന്നത്. ദൃശ്യകാന്തിമാനം 6.2 ആയതിനാൽ തെളിഞ്ഞ ആകാശത്തുപോലും ഇതിനെ നഗ്നനേത്രങ്ങൾ കൊണ്ട് നിരീക്ഷിക്കുന്നത് വളരെ ദുഷ്കരമാണ്. എന്നാൽ ഇടത്തരം വലിപ്പമുള്ള ദൂരദർശിനി ഉപയോഗിച്ച് താരവ്യൂഹത്തെ നന്നായി നിരീക്ഷിക്കാം. സ്റ്റാർ ഹോപ്പിങ് രീതിയുപയോഗിച്ച് M3 ന്റെ സ്ഥാനം കണ്ടെത്തുന്നത് അത്ര എളുപ്പമല്ല. എന്നാൽ ആർക്ടുറസ്, കോർ കരോലി നക്ഷത്രങ്ങൾക്ക് ഏതാണ്ട് നടുവിലായാണ് ഇതിന്റെ സ്ഥാനം എന്നത് സ്ഥാനനിർണ്ണയത്തിന് സഹായകമാകും. 25 സെന്റിമീറ്റർ അപ്പെർച്വർ ഉള്ള ദൂരദർശിനി ഉപയോഗിച്ചാൽ താരവ്യൂഹത്തിന് ഏതാണ്ട് 6 ആർക്‌മിനിറ്റ് വ്യാസമുള്ള കേന്ദ്രമുൾപ്പെടെ ആകെപ്പാടെ 12 ആർക്‌മിനിറ്റ് വ്യാസമുള്ളതായി കാണാൻ സാധിക്കും.

അഞ്ച് ലക്ഷത്തോളം നക്ഷത്രങ്ങളടങ്ങിയതാണ് M3. ഈ താരവ്യൂഹത്തിന് 800 കോടി വർഷത്തോളം പ്രായമുണ്ട്. ആകാശഗംഗയുടെ പ്രതലത്തിന് മുകളിലും കേന്ദ്രത്തിൽ നിന്ന് ദൂരെയുമായി സ്ഥിതിചെയ്യുന്ന M3 സൗരയൂഥത്തിൽ നിന്ന് ദൂരത്തിലാണ്.

274 ചരനക്ഷത്രങ്ങൾ ഈ താരവ്യൂഹത്തിൽ ഇതുവരെ തിരിച്ചറിഞ്ഞിട്ടുണ്ട്. ഗോളീയ താരവ്യൂഹങ്ങളിൽ വച്ച് ഏറ്റവുമുയർന്ന സംഖ്യയാണ് ഇത്. ഈയടുത്തകാലത്തും പുതിയ ചരനക്ഷത്രങ്ങൾ കണ്ടുപിടിക്കപ്പെട്ടുവരുന്നു. 133 നക്ഷത്രങ്ങൾ RR ലൈറെ ചരങ്ങളാണ്, ഇവയിൽ മൂന്നിലൊന്നോളം ബ്ലാഷ്കോ പ്രഭാവം കാണിക്കുന്നു. M3 ലെ നക്ഷത്രങ്ങളുടെ ലോഹീയത കൂടുതലാണ്. ലോഹീയതയേറിയ ഊസ്റ്റെർഹോഫ് ടൈപ് I താരവ്യൂഹത്തിന് ഉദാഹരണമാണ് M3.


</doc>
<doc id="214483" url="https://ml.wikipedia.org/wiki?curid=214483" title="ലിന്റൽ">
ലിന്റൽ

കെട്ടിടങ്ങളിലെ ജനൽ, വാതിൽ എന്നിവയുടെ മുകളിലായി തിരശ്ചീനമായ് നിർമ്മിക്കുന്ന ബീം ആണ് ലിന്റൽ അഥവാ മേൽവാതിൽപ്പടി. 

ലഭ്യതയ്ക്കനുസരിച്ച് മേൽവാതിൽപ്പടിയുടെ നിർമ്മാണവസ്തുക്കൾ വ്യത്യാസപ്പെടാം.ബെൽറ്റ് എന്നും ഇത് നിർമ്മാണമേഖലയിൽ അറിയപ്പെടുന്നു. ലിന്റലുകൾ പ്രധാനമായും 5 തരമാണുള്ളത്. താഴെ പറയുന്നവയാണ് പ്രധാന തരം ലിന്റലുകൾ

കെട്ടിടത്തിനെ ഘടനാപരമായി ബലപ്പെടുത്തുന്നതിന് ലിന്റലുകൾ അനിവാര്യങ്ങളാണ്. ലംബമായ രണ്ട് തൂണുകളും അതിനുമുകളിലെ ലിന്റലുമാണ് നിർമ്മിതികളുടെ അടിസ്ഥാനം എന്നുവേണമെങ്കിൽ പറയാം. വിവിധ നിർമ്മാണസാമഗ്രികൾ ലിന്റലുകളുടെ സൃഷ്ടിക്കായ് പ്രയോജനപ്പെടുത്തുന്നു.
ഘടനാപരമായ് ലിന്റലിന്റെ നിർവചനം:കെട്ടിടത്തിന്റെ ഘടനയിൽ സാധാരണയായ് തിരശ്ചീനമായതും ലംബമായ രണ്ട് താങ്ങുകളെ തമ്മിൽ ബന്ധിപ്പിക്കുന്നതുമായ ഘടകമാണ് ലിന്റെൽ. 

ഒരുപ്രവേശന കവാടത്തിനുമുകളിലായ് ഭാരം വഹിക്കുന്നതിനായ് നിർമ്മിച്ചിരിക്കുന്ന ഘടകം എന്നും ലിന്റലിനെ നിർവചിക്കുന്നു.


</doc>
<doc id="214495" url="https://ml.wikipedia.org/wiki?curid=214495" title="കുങ്കുമക്കുരുവി">
കുങ്കുമക്കുരുവി

'എസ്ട്രിൽഡിഡേ' കുടുംബത്തിലെ ഒരു പക്ഷിജാതിയാണ് കുങ്കുമക്കുരുവി (ഇംഗ്ലീഷ് :Red Avadavat/Strawberry Finch). ആററക്കുരുവിയേക്കാൾ ചെറിയവയാണിവ. "തീയാറ്റ" , "ആറ്റചുവപ്പൻ" തുടങ്ങിയ പേരുകളും ഇവയ്ക്കുണ്ട്. കേരളത്തിൽ സർവസാധാരണമായ ചുട്ടിയാറ്റ, ആറ്റകറുപ്പൻ, ആറ്റ ചെമ്പൻ തുടങ്ങിയവയുടെ ജാതിയിൽ പെട്ടതാണ് കുങ്കുമക്കുരുവി എങ്കിലും ഇവ കേരളത്തിൽ സാധാരണമല്ല. ലോകത്ത് ഏകദേശം 10 മില്ല്യൻ കുങ്കുമക്കുരുവികൾ ഉണ്ടെന്നു കരുതപ്പെടുന്നു.

പെൺകിളികളുടെ ശരീരത്തിന്റെ മേൽഭാഗത്തിന് നരച്ച തവിട്ടു നിറവും അടിഭാഗം വയറു മുതൽ വാലുവരെ നരച്ച മഞ്ഞ നിറവുമാണ്. പിടയ്ക്ക് ചിറകിൽ മാത്രം വെള്ള പൊട്ടുകൾ ഉണ്ടായിരിക്കും. എന്നാൽ പൂവനെ അപേക്ഷിച്ച് പിടയുടെ ദേഹത്ത് ഈ വെള്ള പൊട്ടുകൾ കുറവാണ്. പൂവനും പിടയ്ക്കും കൊക്കുകൾക്ക് തടിച്ചു സമഭുജ ത്രികോണകൃതിയും ചുകപ്പു നിറവുമാണ്. ചുകന്ന കണ്ണുകൾക്കു ചുറ്റും ചുകപ്പു കലർന്ന തവിട്ട് നിറത്തിൽ ഒരു വളയവും, കണ്ണിനു തൊട്ടു താഴെ ഒരു വെള്ള പട്ടയും കാണാം. വാലുകൾക്ക് കറുത്ത നിറമാണ്. വാലിന്റെ അറ്റം വൃത്താകൃതിയിൽ ആയിരിക്കും. സാധാരണ സമയങ്ങളിൽ പൂവനും പിടയും കാഴ്ച്ചയിൽ ഒരുപോലിരിക്കും , എന്നാൽ സന്താനോത്പ്പാദനക്കാലത്ത് പൂവൻ അടിമുടി മാറി ശരീരത്തിനു കറുപ്പു കലർന്ന നല്ല ചുകപ്പു നിറമാകുന്നു. കഴുത്ത് മുതൽ വാലറ്റം വരെ ശരീരത്തിൽ വെള്ളപൊട്ടുകളും കാണാം. ഉപരിഭാഗത്ത്‌ അങ്ങിങ്ങായി ചാരനിറത്തിലുള്ള പാടുകൾ ഉണ്ടാകും.

കുങ്കുമക്കുരുവികൾ പ്രധാനമായും കാണപ്പെടുന്നത് പരന്ന പുൽപ്രദേശങ്ങളിൽ ആണ്. നദീതീരങ്ങൾക്കടുത്തുള്ള പുൽപ്രേദേശങ്ങളിലും പാടങ്ങളിലും ഇവയെ ധാരാളം കണ്ടുവരുന്നു. മറ്റ് ആറ്റകളെ പോലെ കുങ്കുമക്കുരുവികൾ കേരളത്തിൽ സാധാരണമല്ല. ഇവ ഉത്തരേന്ത്യയുടെ വിവിധ ഭാഗങ്ങൾ , ബംഗ്ലാദേശ് , നേപ്പാൾ , പാകിസ്താൻ , ശ്രീലങ്ക എന്നിവിടങ്ങളിൽ കാണപ്പെടുന്നു.

തിന (ചാമ) ആണ് ഈ പക്ഷിയുടെ പ്രധാന ആഹാരം. തിനയ്ക്കു പുറമേ മറ്റു പുല്ലരികളും ഇവ ഭക്ഷിക്കുന്നു. ചെറു ഷഡ്പദങ്ങൾ, കൃമികീടങ്ങൾ, വിശേഷമായി ചിതലുകൾ എന്നിവയും ഇവയുടെ ഇഷ്ടഭക്ഷണം ആണ്. എപ്പോഴും ഒരു വലിയ കൂട്ടങ്ങളായിട്ടാണ് ഇവ ഇര തേടി ഇറങ്ങുന്നതും, സഞ്ചരിക്കുന്നതും. ഒരു കൂട്ടത്തിൽ കുറഞ്ഞത്‌ 100 മുതൽ 200 പക്ഷികൾ വരെ ഉണ്ടായിരിക്കും.

ഇന്ത്യയിൽ ഇവയുടെ പ്രജനനകാലം ജൂൺ മുതൽ ഓഗസ്റ്റ്‌ വരെ ആണ്. ഈ സമയങ്ങളിൽ ഇവയെ സാധാരണ പൊലെ കൂട്ടങ്ങൾക്കു പകരം ഇണകൾ ആയിട്ടാണ് കാണാറ്. നേരിയ പുൽത്തണ്ടുകൾ കൊണ്ടാണ് കൂട് ഉണ്ടാക്കാറ്. പ്രവേശനദ്വാരം ഒരു വശത്തായിരിക്കും. ഏഴെട്ടു മുട്ടകൾ വരെ കൂടുകളിൽ ഉണ്ടായിരിക്കും. മുട്ടയ്ക്കു തൂവെള്ള നിറമായിരിക്കും.

കൂട്ടിലിട്ടു വളർത്തുന്നവർക്ക് പ്രിയപ്പെട്ട പക്ഷിയാണിത്. അതിനാൽ ഇവയെ ധാരാളമായി പാശ്ചാത്യ രാജ്യങ്ങളിലേക്ക് കയറ്റി അയക്കുന്നുണ്ട്. "ചുവന്ന അവദാവത്ത്" (Red Avadavat) എന്ന ഇതിന്റെ ഇംഗ്ലീഷ് പേരു തന്നെ, ഗുജറാത്തിലെ അഹമ്മദാബാദ് പട്ടണത്തിന്റെ പേരിൽ നിന്നുണ്ടായതാണ്. ഈ പക്ഷിയെ വിദേശങ്ങളിലേക്ക് ഏറ്റവും കൂടുതൽ കയറ്റി അയക്കുന്നത് അവിടെ നിന്നാണ്.


</doc>
<doc id="214497" url="https://ml.wikipedia.org/wiki?curid=214497" title="ഇന്ത്യൻ ഭരണഘടനയുടെ നാൽപ്പത്തിരണ്ടാം ഭേദഗതി">
ഇന്ത്യൻ ഭരണഘടനയുടെ നാൽപ്പത്തിരണ്ടാം ഭേദഗതി

ഇന്ത്യൻ ഭരണഘടനയുടെ നാൽപ്പത്തിരണ്ടാം ഭേദഗതി മിനി കോണ്സ്റ്റിറ്റ്യൂഷൻ എന്നും ഇന്ദിരയുടെ കോൺസ്റ്റിറ്റ്യൂഷൻ എന്നുമാണ് അറിയപ്പെടുന്നത്. 

1976 നവംബർ 2-ന് അടിയന്തരാവസ്ഥക്കാലത്താണ് ഈ നിയമം പാർലമെന്റ് പാസ്സാക്കിയത്. "'ദി കോൺസ്റ്റിറ്റ്യൂഷൻ (ഫോർട്ടിസെക്കന്റ് അമെൻഡ്മെന്റ്) ആക്റ്റ് 1976" എന്നാണ് നിയമത്തിന്റെ മുഴുവൻ പേര്. 

പ്രധാനപ്പെട്ട 13 വ്യവസ്ഥകളിൽ ഏഴെണ്ണം കോടതികൾക്ക് ഭരണകൂടത്തിന്റെ നടപടികൾ പരിശോധിക്കാനുള്ള അധികാരം ദുർബലപ്പെടുത്താനുദ്ദേശിച്ചുള്ളവയായിരുന്നു. 

ജനതാപ്പാർട്ടി സർക്കാർ 1977-ൽ അധികാരത്തിൽ വന്നപ്പോൾ 43-ആം ഭേദഗതിയിലൂടെയും 44-ആം ഭേദഗതിയിലൂടെയും പൂർവ്വസ്ഥിതി ഒരു പരിധിവരെ തിരിച്ചുകൊണ്ടുവന്നു. എക്സിക്യൂട്ടീവിന് സ്വന്തം ഇഷ്ടപ്രകാരം തീരുമാനമെടുക്കാനുള്ള വഴിയൊരുക്കിക്കൊണ്ടുള്ള ചില വ്യവസ്ഥകൾ ആദ്യം നീക്കം ചെയ്യപ്പെട്ടു. കാബിനറ്റ് രേഖാമൂലം ആവശ്യപ്പെട്ടാലേ പ്രസിഡന്റ് അടിയന്തരാവസ്ഥ പ്രഖ്യാപിക്കാവൂ എന്ന വ്യവസ്ഥയും കൊണ്ടുവന്നു. തിരഞ്ഞെടുപ്പ് ചട്ടങ്ങൾ ലംഘിക്കുന്നതിന് പ്രധാനമന്ത്രിയെ ശിക്ഷിക്കുന്നതിനെതിരായ ചട്ടങ്ങളും നീക്കം ചെയ്യപ്പെട്ടു. 


</doc>
<doc id="214499" url="https://ml.wikipedia.org/wiki?curid=214499" title="ചിലങ്ക">
ചിലങ്ക

നൃത്തം പോലെയുള്ള കലാപരിപാടികൾക്ക് കാൽവണ്ണയിൽ അണിയുന്ന ആഭരണമാണ് ചിലങ്ക (Ghungroo). നിറയെ മണികളോടുകൂടിയ ഇതു് പാദം ചലിപ്പിയ്ക്കുമ്പോൾ ഉയർന്ന ആവൃത്തിയിലുള്ള ശബ്ദം ഉണ്ടാക്കുന്നു. ഇന്ത്യൻ ക്ലാസിക്കൽ നൃത്തങ്ങളിൽ ചിലങ്ക നിർബന്ധമാണ്‌.

ചെമ്പ് അല്ലെങ്കിൽ ഇരുമ്പ് തുടങ്ങിയ ലോഹം കൊണ്ടാണ് സാധാരണയായി ചിലങ്ക നിർമ്മിക്കുന്നത്. എന്നാൽ സ്വർണം , വെള്ളി എന്നിവയിൽ നിർമിച്ച ചിലങ്കകളും ഇപ്പോൾ സാധാരണയായി ഉപയോഗിച്ച് വരുന്നു. സിനിമ നടിമാരും പ്രൊഫഷണൽ നർത്തകരും സ്വർണം ,വെള്ളി എന്നിവയിൽ നിർമിച്ച ചിലങ്കകൾ ഉപയോഗിച്ച് കാണാറുണ്ട്. 

വെൽവെറ്റ്, തുകൽ (ലെതർ) എന്നിവയിൽ കിലുങ്ങുന്ന മണികൾ തുന്നിച്ചേർത്തു ആണ് പരമ്പരാഗതമായി ചിലങ്ക ഉണ്ടാക്കുന്നത്‌. എന്നാൽ സാധാരണ പാദസരം (കൊലുസ്) അല്പം വലുതായി നിർമിച്ചു അതിൽ നിറയെ മണികൾ ചേർത്ത് ആണ് സ്വർണം, വെള്ളി ചിലങ്കകൾ നിർമ്മിക്കുന്നത്.



</doc>
<doc id="214512" url="https://ml.wikipedia.org/wiki?curid=214512" title="അൽഗോൾ">
അൽഗോൾ

വരാസവസ് നക്ഷത്രഗണത്തിലെ രണ്ടാമത് ഏറ്റവും തിളക്കമുള്ള നക്ഷത്രമാണ് അൽഗോൾ (Algol, Beta Per, β Persei, β Per). ഏറ്റവും ആദ്യം കണ്ടുപിടിക്കപ്പെട്ട ചരനക്ഷത്രങ്ങളിൽ ഒന്നാണ് ഇത്. വെറും കണ്ണുകൾ കൊണ്ട് നോക്കുമ്പോൾ ഒറ്റ നക്ഷത്രമായി തോന്നുമെങ്കിലും, ഇത് മൂന്നു നക്ഷത്രങ്ങൾ (Beta Persei A, B, and C) ചേർന്ന ഒരു നക്ഷത്രവ്യൂഹമാണ്. ഇവയിൽ A, B എന്നീ നക്ഷത്രങ്ങൾ പരസ്പരം ചുറ്റിത്തിരിയുന്ന ഇരട്ടനക്ഷത്രങ്ങൾ ആണ്. ഇവയുടെ ഓർബിറ്റൽ തലത്തിന്റെ സവിശേഷ ദിശ കാരണം, ഭൂമിയിൽ നിന്നു നോക്കുമ്പോൾ ഇവ ഒന്ന് മറ്റൊന്നിന് മുന്നിലൂടെ പോകുന്നതായി കാണപ്പെടും. ഇതിൽ A നക്ഷത്രം B നക്ഷത്രത്തെക്കാൾ തിളക്കം കൂടിയത് ആയതിനാൽ, B, A-യുടെ മുന്നിലൂടെ കടന്നുപോകുമ്പോൾ ഇവയുടെ ആകെ തിളക്കത്തിൽ കുറവ് വരുത്തുന്ന ഒരു ഗ്രഹണം ആയിട്ടാണ് നമുക്ക് അനുഭവപ്പെടുക. ഓരോ 2 ദിവസം 20 മണിക്കൂറിലും ഇവ പരിക്രമണം പൂർത്തിയാക്കും. അതിനിടെയിൽ 5 മണിക്കൂറോളം നക്ഷത്രഗ്രഹണം നടക്കുകയും ചെയ്യും.


</doc>
<doc id="214513" url="https://ml.wikipedia.org/wiki?curid=214513" title="വെള്ളക്കണ്ണിക്കുരുവി">
വെള്ളക്കണ്ണിക്കുരുവി

മഞ്ഞതേൻകിളിയുടെ പിടയോട് സദൃശ്യമുള്ളതും,മിക്ക സമയവും ഇരുപതും മുപ്പതുംഅടങ്ങിയ കൂട്ടങ്ങളായി മറ്റു പലതരം പക്ഷികളുടെ കൂടെ
മരങ്ങളിൽ ഇര തേടി നടക്കുന്നതുമായ വെള്ളക്കണ്ണിക്കുരുവി സദാ 'ചീർ - ചീർ' എന്നും സ്വീ - സ്വീ എന്നും മറ്റും ചിലച്ചുകൊണ്ടിരിക്കും.
ഒറ്റ നോട്ടത്തിൽ പച്ചനിറം ആണെന്ന് തോന്നുന്ന ഈ ചെറു പക്ഷിയുടെ പ്രധാന ലക്ഷണം കണ്ണിനു ചുറ്റുമുള്ള വെള്ള വളയമാണ്.ദേഹത്തിന്റെ ഉപരിഭാഗം
എല്ലാം മഞ്ഞകലർന്ന പച്ച, മുഖം, താടി, തൊണ്ട എന്നിവയും ഗുദവും നല്ല മഞ്ഞ. മാറിടവും വയറും വിളർത്ത ചാരനിറം. കൊക്കിനും കണ്ണിനും ഇടയിൽ 
കറുപ്പ്.വാലിന്റെ അഗ്രഭാഗത്തിന് ചതുരാകൃതിയാണ്.

പശ്ചിമഘട്ടത്തിൽ സുമാർ 1500 അടിക്കുമീതെ പൊക്കമുള്ള പ്രദേശങ്ങളിൽ ആണ് പതിവായി കാണുക. നിത്യഹരിത വനങ്ങളോടു പ്രത്യേകകൂറുള്ള ഈ പക്ഷി എസ്റേറററുകളിലും 
ഇരതേടുന്നതിന് പതിവായി വരാറുണ്ട്.
പൂന്തേൻ ആണ് വെള്ളക്കണ്ണിക്കുരുവിയുടെ പ്രധാന ആഹാരം, തേൻകിളികളുടെത് പോലെ നല്ല നീളമുള്ളതും തേൻ നുകരുവാൻ ഉതകുന്ന പ്രത്യേക സംവിധാനം
ഉള്ളതുമാണ് ഈ പക്ഷിയുടെയും നാവ്.വെള്ളികണ്ണികുരുവി ചെറു പ്രാണികളെയും പിടിച്ചു തിന്നുന്ന പതിവുണ്ട്.

മാർച്ച്‌ തൊട്ട് മെയ്‌ വരെ ആണ് വെള്ളികണ്ണികുരുവിയുടെ പ്രജനനകാലം.ഒരു ചെടിയുടെയോ മരത്തിന്റെയോ ചെറിയ ചില്ലയിൽ ഉള്ള കവരത്തിൽ ആണ് കൊച്ചു 
കോപ്പപോലുള്ള കൂട് പിടിപ്പിക്കുക.കൂടിന്റെ വക്കുകളെ ചിലന്തിവലകൊണ്ട് കവരത്തിൽ ബന്ധിച്ചിരികും. നാരുപോലുള്ള പുല്ലിഴകളും വേരുകളും പാശിയും മറ്റും 
കൊണ്ട് ഉണ്ടാക്കുന്ന ഈ കൂട് മനോഹരമായതാണ്. നീല നിറത്തിലുള്ള മൂന്നു മുട്ടകളാണ് സാധാരണ ഇടുക.
കേരളത്തിലെ പക്ഷികൾ - ഇന്ദുചൂഡൻ


</doc>
<doc id="214532" url="https://ml.wikipedia.org/wiki?curid=214532" title="പച്ചവാറ്റിൽ">
പച്ചവാറ്റിൽ

ഒന്നര നൂറ്റാണ്ട് മുമ്പ് ഓസ്ട്രേലിയയിൽ നിന്നും കേരളത്തിലെത്തിയ വൃക്ഷമാണ് പച്ചവാറ്റിൽ . അധികം ഉയരം വയ്ക്കാത്ത മുള്ളില്ലാത്ത മരം. കേരളത്തിലെ നനവാർന്ന നിത്യഹരിതവനങ്ങളിൽ കണ്ടുവരുന്നു. മഞ്ഞനിറമുള്ള പൂക്കൾക്ക് സുഗന്ധമുണ്ട്. Acacia bark, Early black wattle, Green wattle, Sydney wattle, Wattle bark, Tan wattle, Golden teak, Brazilian teak എന്നെല്ലാം അറിയപ്പെടുന്നു. പൂക്കളും മരത്തടിയിൽ നിന്നുമൂറി വരുന്ന കറയും ഭക്ഷ്യയോഗ്യമാണ്. മരത്തടിയിൽ ടാനിൻ ഉണ്ട്. common imperial blue butterfly -യുടെ ലാർവ ഈ മരത്തിലാണുണ്ടാവുക



</doc>
<doc id="214535" url="https://ml.wikipedia.org/wiki?curid=214535" title="ടി. സാമുവേൽ">
ടി. സാമുവേൽ

ഇന്ത്യയിലെ പ്രമുഖ കാർട്ടൂണിസ്റ്റായിരുന്നു ടി.സാമുവേൽ (21 ജനുവരി 1925 - 2 നവംബർ 2012). പോക്കറ്റ് കാർട്ടൂണിന്റെ പിതാവ് എന്നറിയപ്പെടുന്നു.

വി.സാമുവേലിന്റെയും സാറാമ്മ സാമുവലിന്റെയും മകനായി ന് കൊല്ലം ജില്ലയിലെ മയ്യനാട്ടാണ് ടി. സാമുവേൽ ജനിച്ചത്. ബി.എസ്.സി ബിരുദം നേടിയ ശേഷം മദ്രാസ് സ്കൂൾ ഒഫ് ആ‌ർട്സിൽ നിന്ന് ബിരുദം നേടി. രണ്ടാം ലോകമഹായുദ്ധകാലത്ത് സൈനികനായി. ഇന്ത്യ-പാക് വിഭജനത്തിനു ശേഷമാണ് ഡൽഹിയിലെത്തിയത്. സ്വകാര്യ സ്ഥാപനത്തിലെ ജോലിക്കിടെ കാർട്ടൂണിസ്റ്റും മലയാളിയുമായ ശങ്കറിനെ പരിചയപ്പെട്ടതാണ് ജീവിതത്തിലെ വഴിത്തിരിവായത്. ഡൽഹിയുടെ കാഴ്ചകൾ പങ്കുവച്ച ദിസ് ഈസ് ഡൽഹിയാണ് ഇന്ത്യയിലെ ആദ്യ പോക്കറ്റ് കാർട്ടൂൺ. സർക്കാർ ജീവനക്കാരുടെ ദൈന്യത പങ്കുവയ്ക്കുന്ന ബാബൂജി, ബെസ്റ്റ് ഒഫ് ഗരീബ് തുടങ്ങിയവ ശ്രദ്ധേയങ്ങളാണ്. 1985 ൽ ടൈംസ് ഓഫ് ഇന്ത്യയിൽ നിന്നു വിരമിച്ചു.

ഇന്ത്യ ഉപഭൂഖണ്ഡത്തിലെ ആദ്യ പോക്കറ്റ് കാർട്ടൂൺ സാമുവലിന്റേതാണ് - ദിസ് ഈസ് ഡൽഹി എന്ന പേരിൽ ടൈംസ് ഓഫ് ഇന്ത്യയിൽ. ഇതു തുടങ്ങിയ കാലത്തു ലഹോറിലെ പത്രങ്ങൾ ദിസ് ഈസ് ലഹോർ എന്ന പേരിൽ ഇതു സമ്മതം കൂടാതെ പുനഃപ്രസിദ്ധീകരണം നടത്തി. ഇന്ത്യയിലെ ആദ്യത്തെ അനിമേഷൻ ഫിലിം, 'വുഡ്കട്ടേഴ്സ് എന്ന പേരിൽ 80 അടി നീളത്തിൽ 16 എംഎമ്മിൽ തയ്യാറാക്കി.

സാമൂഹ്യ വികസന പരിപാടികളുടെ പ്രചാരണത്തിന് കേന്ദ്രസർക്കാർ സാമുവലിന്റെ ആക്ഷേപഹാസ്യം ഉപയോഗിച്ചു. ഇന്ത്യൻ എയർലൈൻസ്, റെയിൽബോർഡ്, ഇന്ത്യൻ സ്റ്റാൻഡേർഡ് ഇൻസ്റ്റിറ്റ്യൂഷൻ, നാഷണൽ പ്രൊഡക്ടിവിറ്റി കൗൺസിൽ എന്നിവയും ബോധവൽക്കരണപ്രവർത്തനങ്ങളിൽ സാമുവലിന്റെ സഹായം തേടി. ലോകാരോഗ്യ സംഘടനയുടെ തെക്ക് കിഴക്കൻ ഏഷ്യയിലെ ഗ്രാമീണ ആരോഗ്യപ്രവർത്തനങ്ങളിൽ പിന്നീട് പങ്കാളിയായി.

1996ൽ കേരളാ കാർട്ടൂൺ അക്കാഡമിയുടെ ഫെലോഷിപ്പ് അവാർഡ് 



</doc>
<doc id="214537" url="https://ml.wikipedia.org/wiki?curid=214537" title="ബാലി">
ബാലി

ഇന്തോനേഷ്യയിലെ ഒരു പ്രവിശ്യയായ ദ്വീപ സമൂഹമാണ് ബാലി. പടിഞ്ഞാറ് ജാവയ്ക്കും, കിഴക്ക് ലോംബോക്കിനും ഇടയിലായി ലെസ്സർ സന്റ ദ്വീപ സമൂഹങ്ങൾക്ക് പടിഞ്ഞാറ്റേ കോണിലായാണ് ബാലി ദ്വീപിന്റെ സ്ഥാനം. ഇന്തോനേഷ്യയിലെ 33 പ്രവിശ്യകളിലൊന്നായ ബാലിയുടെ തലസ്ഥാനം ദ്വീപിന്റെ തെക്കേയറ്റത്ത് സ്ഥിതി ചെയ്യുന്ന 'ഡെൻപസാർ' ആണ്. ബാലിയെക്കൂടാതെ ചുറ്റിനുമുള്ള ചില ചെറിയ ദ്വീപുകളും ഈ പ്രവിശ്യയിലുൾപ്പെടുന്നു. 
2010മാണ്ടിലെ കണക്കെടുപ്പ് പ്രകാരം ഈ ദ്വീപിലെ ജനസംഖ്യ 3,891,428 ആണ്. ഇന്തോനേഷ്യയിലെ ന്യൂനപക്ഷ വിഭാഗമായ ഹിന്ദുമത വിശ്വാസികളിൽ ഏറിയ പങ്കും ബാലിദ്വീപിൽ വസിക്കുന്നു. 2000മാണ്ടിലെ കണക്കെടുപ്പ് പ്രകാരം ദ്വീപ് നിവാസികളിൽ 92.29 ശതമാനത്തോളം ആളുകളും ബാലിനീസ് ഹിന്ദുമത വിശ്വാസികളാണ്. ബാക്കിയുള്ളവർ ഇസ്ലാംമത വിശ്വാസികളും. പാരമ്പര്യ കലകളാലും, ശില്പ ചാതുര്യത്താലും സമ്പന്നമായ ബാലി, രാജ്യത്തെ പ്രധാന വിനോദ സഞ്ചാര കേന്ദ്രങ്ങളിലൊന്നാണ്. അടുത്തിടെയായി ബാലിയിലേക്കുള്ള സഞ്ചാരികളുടെ എണ്ണത്തിൽ ഗണ്യമായ വർദ്ധനവുണ്ടായിട്ടുണ്ട്. 'സമാധാനത്തിന്റെ ദീപ്','ദൈവത്തിന്റെ ദ്വീപ്','ഹൈന്ദവ ദ്വീപ്','പ്രണയത്തിന്റെ ദ്വീപ്' എന്നൊക്കെ ബാലിക്ക് വിളിപ്പേരുകളുണ്ട്.
പ്രമുഖ സാഹിത്യകാരനായിരുന്ന എസ്.കെ. പൊറ്റക്കാട് എഴുതിയ ബാലി ദ്വീപ് എന്ന യാത്രാ വിവരണത്തിലൂടെയാണ് ഈ ദ്വീപിനെ കേരളീയരറിഞ്ഞ് തുടങ്ങിയത്.

2000 വർഷങ്ങൾക്കു മുൻപ് തെക്കുകിഴക്കേഷ്യയിൽ നിന്നും ഓഷ്യാനിയയിൽനിന്നും കടൽ കടന്ന് വന്ന ആസ്ട്രോനേഷ്യൻ വിഭാഗങ്ങളായ ജനതയാണ് ബാലിക്കാർ..

പ്രാചീന ബാലിയിൽ ഒമ്പത് ഹിന്ദു വിഭാഗങ്ങൾ നിലനിന്നിരുന്നു.പശുപത,ഭൈരവ,ശിവ സിദ്ധാന്ത,വൈസ്ണവ,ബൗധ,ബ്രഹ്മ,രെസി,സോര,ഗണപദ്യ എന്നിവയായിരുന്നു അവ.ഓരോ വിഭാാഗത്തിനും അതിന്റെ സ്വന്തം പൂജ്യമായ ദേവസംങ്കല്പം ഉണ്ടായിരുന്നു.

നി.ഇ.ഒന്നാം നൂറ്റാണ്ടു തൊട്ടേ ബാലി സംസ്കാരത്തെ ഹിന്ദു ചൈനീസ് സംസ്കാരങ്ങൾ സ്വാധീനിച്ചിരുന്നു.,എങ്കിലും,പ്രത്യേകിച്ച ഹിന്ദു സംസ്കാരമാണ് സവിശേഷമായി സ്വാധീനിച്ചിരുന്നത്.ബാലി ദ്വീപ എന്ന പേർ പല ശിലാശാസനങ്ങളിലും കാണുന്നുണ്ട്;പ്രത്യേകിച്ചും,സി.ഇ.914 ലെ ശ്രീ കേസരി വർമ്മദേവ യുടെ ബ്ലഞൊങ്ങ് ശിലാസ്തംഭത്തിലെ മുദ്രണത്തിൽ 'വാലിദ്വീപ' എന്നാണ് എഴുതിയിരിക്കുന്നത്.ഈ കാലത്തോടടുത്താണു നെൽകൃഷിക്കായി സങ്കീർണ്ണമായ സുബക്ക് ജലസേചനവ്യൂഹം വികസിപ്പിച്ചത്.ഇന്നും നിലനിൽക്കുന്ന സംസ്കാരികവും മതപരവുമായ പാരമ്പര്യങ്ങളുടെ വേരുകൾ ആ പ്രാചീന കാലത്തിലാളൂന്നി നിൽക്കുന്നത്.കിഴക്കൻ ജാവയിലെ ഹിന്ദു രാജവംശമായിരുന്ന മജാപാഹിത് സാമ്രാജ്യം (സി.ഇ.1293 - 1520) 1343ൽ ഒരു ബാലി കോളനി സ്ഥപിച്ചു.ഈ സാമ്രാജ്യത്തിന്റെ പതനത്തോടെ 15 അം നൂറ്റാണ്ടോടെ ജാവയിൽ നിന്നും ബാലിയിലേയ്ക്കു ബുദ്ധിജീവികളുടെയും ആർട്ടിസ്റ്റുകളുടെയും പുരോഹിതന്മാരുടെയും സംഗീതജ്ഞരുടേയും ഒരു പാലായനം തന്നെ നടന്നു.

1585ൽ ആണു യ്യുറോപ്യന്മാർ ബാലിയുമായി ആദ്യമായി ബന്ധപ്പെടുന്നതു.അവിടുത്തെ രാജാാവായ ദേവ അഗുങ്ങിന്റെ സേവനത്തിനായി ബുക്കിത്ത് ഉപദ്വീപിൽ എത്തിപ്പെട്ട ഏതാനും പോർച്ചുഗീസുകാരാൺ ആദ്യമായി ബാലിയിലെത്തിയ യൂറൊപ്യന്മാർ എന്നാണ് കരുതപ്പെടുന്നത്.പിന്നീട് 1597ൽ ബാലിയിലെത്തിയ ഡച്ച് പര്യവേഷകനായ കോർനേലിസ് ഡി ഹൗട്മാൻ അവിടെ ഡച്ച് ഈസ്റ്റിന്ത്യാ കമ്പനി 1602ൽ സ്ഥാപിക്കാൻ കാരണമായി.അടുത്ത 2 1/2 നൂറ്റാണ്ട് ഇൻഡോനേഷ്യൻ ഉപദ്വീപ് ഡച്ചു ഭരണത്തിൻ കീഴിലാവുന്നതിന്റെ തുടക്കമായിരുന്നു ഇത്.1840കളിൽ ആണ് ബാലിയിൽ രാഷ്ട്രീയവും സാമ്പത്തികവുമായ ഡച്ചു സ്വാധീനത്തിന് തുടക്കമായത്.ഡച്ചുകാർ ബാലിയിൽ അന്നുണ്ടായിരുന്ന ചെറുരാജ്യങ്ങളെ തമ്മിലടിപ്പിക്കുകയും അങ്ങനെ ബാലിയിൽ ഡച്ചു സ്വാധീനം വർദ്ധിപ്പിക്കുകയും ചെയ്തു.

1860ൽ പ്രശസ്ത ഇംഗ്ലീഷ് പ്രകൃതി ശസ്ത്രജ്ഞനായ ആൽഫ്രഡ് റസ്സൽ വാല്ലിസ് സിംഗപ്പൂരിൽ നിന്നും ബാലിയിലേയ്ക്കു യാത്ര ചെയ്യുകയും ബാലിയുടെ ഉത്തരതീരത്തുള്ള ബിലെലിങ്ങിൽ ഇറങ്ങുകയും ചെയ്തു. വാല്ലിസിന്റെ ഈ യാത്ര തന്റെ വല്ലിസ് ലൈൻ സിദ്ധാന്തത്തിനു പ്രേരകമായിത്തീർന്നു.വല്ലിസ് ലൈൻ എന്നതു ലംബൊങ്ങിനും ബാലിക്കും ഇടയിലെ കടലിടുക്കിലൂടെ കടന്നു പോകുന്ന ഒരു സസ്യ അതിർത്തിയാണ്.ഈ അതിർത്തിക്കിരുപുറവും കിഴക്കായി ഏഷ്യയിൽ ഉദ്ഭവിച്ച സസ്യസ്പീഷീസുകളും പടിഞ്ഞാറായി ആസ്ട്രേലിയയിലേയും ഏഷ്യയിലേയും സസ്യസ്പീഷീസുകളും വളരുന്നു.തന്റെ യാത്രാ വിവരണമായ 'മലയാ ഉപദ്വീപ്'(ദ മലയ് ആർക്കിപെലഗൊ) എന്ന ഗ്രന്ഥത്തിൽ ബാലിയിലെ തന്റെ അനുഭവങ്ങൾ എഴുതിയിരിക്കുന്നു.

ജാവയിൽ നിന്നും 3.2 കിലോമീറ്റർ(2 മൈൽ) കിഴക്കായി ബാലി സ്ഥിതി ചെയ്യുന്നു.ഭൂമധ്യരേഖയിൽ നിന്നും 8 ഡിഗ്രീ തെക്കായാണ് ബാലി കിടക്കുന്നത്.ബാലി കടലിടുക്ക് ബാലിയേയും ജാവയേയും വേർതിരിക്കുന്നു.കിഴക്കു നിന്നു പടിഞ്ഞാറേയ്ക്കു ഏകദേശം 153 കി.മീ.(95 മൈൽ)നീളവും വടക്കു നിന്നും തെക്കോട്ടു 112 കി.മീ. (69 മൈൽ)നീളവുമുണ്ട്.5780 കി.മീ. ആണ് ബാലിയുടെ വിസ്തീർണ്ണം.ഇതിന്റെ ജനസാന്ദ്രത ചതുരശ്ര കി.മീറ്ററിന് 750 ആണ്.

ബാലിയുടെ മധ്യഭാഗത്തുള്ള പർവതങ്ങൾ 3000 മീറ്ററോളം ഉയരമുള്ളതാണ്.ഇതിൽ ഏറ്റവും ഉയരമുള്ള കൊടുമുടി പർവതമാതാവ് എന്നറിയപ്പെടുന്ന അഗുങ്ങ് കൊടുമുടിയാകുന്നു(3031 മീ.).ഇതൊരു സജീവ അഗ്നിപർവതമാണ്.ബാലിയിലെ അഗ്നിപർവ്വതങ്ങളാണ് ബാലിയുടെ മണ്ണിനെ അനിതര സാധാരണമായി ഇത്രയും ഫലപുഷ്ടമാക്കിയത്.ഉയരം കൂടിയ മലനിരകൾ കനത്ത വർഷപാതത്തിനു കാരണമാകുന്നതിനാൽ കാർഷിക മേഖല അത്യുല്പാദനശേഷിയുള്ളതായിരിക്കുന്നു.
മുൻപു പറഞ്ഞ വല്ലിസ് രേഖയ്ക്കു പടിഞ്ഞാറു കിടക്കുന്നതിനാൽ ബാലിയിലെ മൃഗജാലങ്ങൾ ഏഷ്യൻ സ്വഭാവമാണ് കൂടുതൽകാണിക്കുന്നത്. 280 സ്പീഷീസ് പക്ഷികൾ ഇവിടെ വസിക്കുന്നു.ഇതിൽ ബാലി സ്റ്റെർലിങ്ങ് പോലുള്ള പക്ഷികൾ വളരെ അപൂർവവും വംശനാശത്തോടടുത്തവയും ആകുന്നു.ബാലിയിൽ ഉണ്ടായിരുന്ന പ്രത്യേക തരം ചെറു കടുവകൾ ഒന്നു പോലും ഇന്നവശേഷിക്കുന്നില്ല.കാട്ടുപന്നി,ജാവൻ രുസ്സാ മാൻ,ഇവയാണ് ഇന്നുള്ളവയിൽ ഏറ്റവും വലിയ സസ്തനികൾ.ചെറിയ ഒരു മാൻ ആയ ഇന്ത്യൻ മണ്ട്ജാക്ക് ഉണ്ട്.എന്നാൽ ഉപ്പുജലത്തിൽ വസിച്ചിരുന്ന ചീങ്കണ്ണികൾക്ക് കഴിഞ്ഞ നൂറ്റാണ്ടിൽ തന്നെ വംശനാാശം സംഭവിച്ചു കഴിഞ്ഞു.

അണ്ണാന്മാരെ മിക്കയിടങ്ങളിലും കാണപ്പെടുന്നുണ്ട്.എന്നാൽ ഏഷ്യൻ പനമരപ്പട്ടി അത്രയധികം സാധാരണമല്ല.ഇവയെ കോപ്പി ലുവാക് ഉണ്ടാക്കാനായി കോഫീഫാമുകളിൽ വളർത്തുന്നുണ്ട്.വവ്വാലുകളെ മിക്ക സ്ഥലങ്ങളിലും കാണാൻ കഴിയും.ഇവയെ വവ്വാലുകളുടെ അമ്പലങ്ങളിൽ (ഗോവാ ലാവാ)ആരാധിച്ചുവരുന്നു.മറ്റു ഗുഹാ ക്ഷേത്രങ്ങളിലും (ഉദാ-ഗംഗാ കടൽത്തീരത്തെ)ആരാധിക്കുന്നുണ്ട്.രണ്ടു സ്പീഷീസുകളിൽ പെട്ട കുരങ്ങുകൾ ഉണ്ട്.ഞണ്ടു തീനിയായ കുരങ്ങനാണു ഒന്ന്.ഇതിനെ പ്രാദേശികമായി "കേര' എന്നാണു പറഞ്ഞു വരുന്നതു.ഉബുദ് പ്രദേശത്തെ മൂന്നു ക്ഷേത്രങ്ങളിൽ ഈ വാനരന്മാരെ ആരാധിക്കുകയും ആഹാരം കൊടുക്കുകയും ചെയ്യുന്നുണ്ടു.അവയെ ഓമനമൃഗങ്ങളായി ആളുകൾ വളർത്തിവരുന്നുണ്ട്.രണ്ടാമത്തെ തരം കുരങ്ങു വർഗമാണു ജവൻ ലൻഗ്ഗൂർ.ലുതുങ് എന്നറിയപ്പെടുന്ന ഇവ വളരെ അപൂർവ്വമാണ്.ബാലി ബരത് ദേശീയോദ്യാനത്തിൽ ഒഴിച്ച് ഇവയെ വളരെക്കുറച്ചു സ്ഥലങ്ങളിൽ മാത്രമേ കാണാനാകൂ.ഇതിനൊരു ഓറഞ്ചു നിറമാണ് ഉള്ളത്.പുലിപ്പൂച്ച,സുന്ദ പങ്കൊലിൻ,കറുത്ത വലിയ അണ്ണാൻ എന്നിവയാണ് മറ്റുള്ള അപൂർവ്വ സസ്തനികൾ.

രാജവെമ്പാല,പെരുമ്പാമ്പ് എന്നിവയാണ് പ്രധാന പാമ്പുകൾ.

ചുറ്റുപാടുമുള്ള പവിഴപ്പുറ്റുകൾ നിറഞ്ഞ സമുദ്രത്തിൽ പലയിനം ജീവികൾ വസിക്കുന്നു.സിങരാജ,ലോവിന എന്നിവിടങ്ങൾക്കടുത്തെ സമുദ്രത്തിൽ ഡോൾഫിനുകളെ കാണാം.

ഇരുപതാം നൂറ്റാണ്ടിന്റെ തുടക്കം തൊട്ട് ഒട്ടേറെ പുതിയ സസ്യങ്ങൾ ബാലിയിലേയ്ക്കു കൊണ്ടുവരപ്പെട്ടു.ഇപ്പൊൾ ഏതാാണ് ഈ നാടിന്റെ തനതു സസ്യങ്ങൾ എന്നു സംശയം തോന്നും.മരങ്ങളിൽ സാധാരണയായി,ആൽമരങ്ങൾ,പ്ലാവ്,തെങ്ങ്,മുളകൾ,അക്കേഷ്യാ,വാഴകൾ എന്നിവ കാണാം.എണ്ണമറ്റ പൂച്ചെടികളും ഇവിടെയുണ്ട്: ചെമ്പരുത്തി,ബോഗൻ വില്ല,മുല്ല,ആമ്പൽ,താമര,റോസുകൾ,ബിഗോനിയാകൾ,ഓർക്കിഡുകൾ.പന്നൽച്ചെടികളും കൂണുകളും പൈൻ മരങ്ങളും ഇവിടെയുണ്ട്.കപ്പി,മാങ്കോസ്റ്റീൻ,ചോളം എന്നീ വാണിജ്യ പ്രാധാന്യമുള്ള വിളകളും കാണാം.


</doc>
<doc id="214538" url="https://ml.wikipedia.org/wiki?curid=214538" title="പച്ചിലമരം">
പച്ചിലമരം

കേരളത്തിലെ ഇലപൊഴിയും കാടുകളിൽ കാണുന്ന 20-28 മീറ്റർ ഉയരത്തിൽ വളരുന്ന വൻവൃക്ഷമാണ് പച്ചിലമരം . വെട്ടത്തൊലി, പൈങ്കണ്ണി, വെള്ളീട്ടി എന്നെല്ലാം അറിയപ്പെടുന്നു. ഒറ്റ നോട്ടത്തിൽ വീട്ടിയാണെന്ന് തോന്നും. ഇരുണ്ടനിറത്തിലുള്ള തൊലിയാണ് വീട്ടിയിൽ നിന്നും ഇതിനെ വേർതിരിക്കുന്നത്. വെട്ടത്തൊലി എന്ന പേരിലും ഈ മരം അറിയപ്പെടുന്നു. തടിക്ക് ഈടും ഉറപ്പും കുറവാണ്. വിത്തുവഴി സ്വാഭാവിക പുനരുദ്ഭവം ധാരാളം നടക്കുന്നു. മഞ്ഞകളർന്ന വെള്ളനിറമുള്ള തടി സംഗീതോപകരണങ്ങൾ ഉണ്ടാക്കാൻ ഉപയോഗിക്കുന്നു. ഈ മരം കൊണ്ടുണ്ടാക്കുന്ന മെതിയടി പ്രമേഹത്തിന് നല്ലതാണത്രേ



</doc>
<doc id="214541" url="https://ml.wikipedia.org/wiki?curid=214541" title="വെള്ളീട്ടി">
വെള്ളീട്ടി

കേരളത്തിലെ ഇലപൊഴിയും വനങ്ങളിലും അർദ്ധഹരിതവനങ്ങളിലും കണ്ടുവരുന്ന മരമാണ് വെള്ളീട്ടി . ഇളംമഞ്ഞനിറമുള്ള തടി. വെള്ളയും കാതലുമുണ്ട്. ഇലപൊഴിയുന്ന മരം. സ്വാഭാവികപുനരുദ്ഭവം ധാരാളമായി നടക്കുന്നുണ്ട്. തടിക്ക് ഔഷധഗുണമുണ്ട്.
വിത്തിനും ഔഷധഗുണമുണ്ട്. വിത്തിൽ നിന്നും ലഭിക്കുന്ന എണ്ണ വാതത്തിന് ഉപയോഗിക്കുന്നു വെള്ളപ്പരപ്പൻ ശലഭത്തിന്റെ ലാർവ വെള്ളീട്ടിയുടെ ഇല ഭക്ഷണമാക്കാറുണ്ട്.

ഇത് കണ്ണൻവാക , വെട്ടുതൊലി എന്നീ പേരിലും അറിയപ്പെടുന്നു. 



</doc>
<doc id="214542" url="https://ml.wikipedia.org/wiki?curid=214542" title="റെഡ് സോർഗം">
റെഡ് സോർഗം

ചൈനയിലെ പ്രശസ്ത സിനിമ സംവിധായകനായ ഴാങ് യിമോ സംവിധാനം ചെയ്ത് 1987 ൽ പുറത്തിറങ്ങിയ ചലചിത്രമാണ് റെഡ് സോർഗം(). 2012 ലെ സാഹിത്യത്തിനുള്ള നൊബേൽ പുരസ്കാരം നേടിയ മോ യാൻ എന്നറിയപ്പെടുന്ന ഗുവാൻ മോയെ 1986 ൽ എഴുതിയ ആദ്യ നോവലിന്റെ ചലചിത്രാവിഷ്കാരം.ചുവപ്പ് ചോളപ്പാടം എന്നാണ് വാക്കിനർത്ഥം
ഷിവാലിപ്പോ ഗ്രാമത്തിൽ തനിച്ച് താമസിക്കുന്ന കുഷ്ടരോഗിയും,വൃദ്ധനുമായ ഡിസ്റ്റിലറി ഉടമ ലി ദാത്തോ സുന്ദരിയായ പെൺകുട്ടിയുമായി വിവാഹം ഉറപ്പിക്കുന്നു.അവളുടെ അച്ഛന് ഒരു കോവർകഴുതയെ പകരം നൽകിയാണ് ഈ വിവാഹം അയാൾ ഉരപ്പിക്കുന്നത്. വധുവിനെ പല്ലക്കിൽ ചുമന്നാണ് ആദ്യമായി വരന്റെ ഗ്രാമത്തിലേക്ക് കൊണ്ടു വരുന്നത്..കാട്ടുചോളം വളരുന്ന വെളിമ്പറമ്പിൽ വച്ച് കൊള്ളക്കാരൻ ആ സംഘത്തിന്റെ പാമത്തിൽ പണം അപഹരിച്ച് വധുവുമായി ചോളക്കാട്ടിനുള്ളിലേക്ക് രക്ഷപ്പെടുന്നു.എന്നാൽ പല്ലക്ക് ചുമക്കുന്ന ജോലിക്കാരിലൊരാളായ യു സാഹസികമായി അവളെ രക്ഷിച്ച് ഗ്രാമത്തിൽ എത്തിക്കുന്നു.


</doc>
<doc id="214543" url="https://ml.wikipedia.org/wiki?curid=214543" title="ഴാങ് യിമോ">
ഴാങ് യിമോ

ചൈനയിൽ അഞ്ചാം തലമുറ സിനിമപ്രവർത്തകരിലൊരാളായി കണക്കാക്കപ്പെടുന്ന സിനിമ സംവിധായകനാണ് ഴാങ് യിമോ. ഛായഗ്രാഹകൻ, നടൻ, തിരക്കഥാകൃത്ത്, നിർമ്മാതാവ് എന്നീ നിലകളിലെല്ലാം പ്രശസ്തനാണ് ഇദ്ദേഹം. പ്രശസ്ത നോവലിസ്റ്റായ മോയാന്റെ റെഡ് സോർഗം എന്ന നോവലിനെ അവലംബിച്ച് 1987-ൽ ഇദ്ദേഹം പുറത്തിറക്കിയ ഇതേ പേരിലുള്ള സിനിമ നിരവധി പുരസ്കാരങ്ങൾ നേടി. റോഡ് ഹോം എന്ന സിനിമയും പ്രേക്ഷക ശ്രദ്ധ നേടിയിരുന്നു.


</doc>
<doc id="214551" url="https://ml.wikipedia.org/wiki?curid=214551" title="ചിനാർ">
ചിനാർ

ജീവിതദൈർഘ്യം കൂടുതലുള്ളതും വളരെ വലുതാവുന്നതുമായ ഒരിനം ഇലപൊഴിക്കും വൃക്ഷമാണ് ചിനാർ . ഇന്ത്യയിൽ കാശ്മീരിൽ ധാരാളം പ്രായമുള്ള ചിനാർ വൃക്ഷങ്ങൾ കാണപ്പെടുന്നു. കാശ്മീരി സംസ്കാരത്തിന്റെ ഒഴിച്ചുകൂടാനാവാത്ത ഘടകമാണ് ചിനാർ. പണ്ടുമുതലേ പേർഷ്യൻ ഉദ്യാനങ്ങളിൽ ചിനാർ മരം ഉണ്ടായിരുന്നു. കാഷ്മീർ ചരിത്രത്തിൽ പഴയ ഹിന്ദു കാലത്ത് പുണ്യസ്ഥലങ്ങളുടെ ചുറ്റും ഈ മരം നട്ടുപിടിപ്പിച്ചിരുന്നു. പിന്നീട് മുസ്ലീം കാലഘട്ടത്തിലും ഒരു ഉദ്യാനവൃക്ഷമായി ചിനാറിനെ വളർത്തിയിരുന്നു. 1374-ൽ നട്ട ഒരു ചിനാർ മരം ഇപ്പോഴും കാശ്മീരിലുണ്ട്. അമിതമായി ചിനാർ മരങ്ങൾ മുറിച്ചപ്പോൾ സർക്കാർ ഇടപെട്ടു ചിനാർ മുറിക്കുന്നതിനെ നിരോധിച്ചിട്ടുണ്ട്. ഇപ്പോൾ ഒരു ചിനാർ മുറിക്കണമെങ്കിൽ പകരം അഞ്ച് ചിനാർ നട്ടുപിടിപ്പിക്കേണ്ടതാണ്.



</doc>
<doc id="214556" url="https://ml.wikipedia.org/wiki?curid=214556" title="പടപ്പ">
പടപ്പ

പശ്ചിമഘട്ടത്തിലെ നനവാർന്ന നിത്യഹരിതവനങ്ങളിൽ കണ്ടുവരുന്ന ഇടത്തരം നിത്യഹരിതവൃക്ഷമാണ് പടപ്പഅല്ലെങ്കിൽ പടപ്പൻ .. ഇന്ത്യ, ശ്രീലങ്ക, മ്യാന്മർ എന്നിവിടങ്ങളിൽ കാണുന്നു. ശാഖകൾ പടർന്നു പന്തലിക്കുന്ന വൃക്ഷം. 20 മീറ്റർ വരെ ഉയരം വയ്ക്കും.ഇലകളുടെ മുകൾവശം എണ്ണമയംപോലെ മിനുത്തതും അടിവശം നേർത്തരോമം നിറഞ്ഞതും. തടിക്ക് ഈടും ബലവും കുറവാണ്. ഗുരുതരമായ വംശനാശഭീഷണിയുള്ളതായി ഇവിടെ കാണുന്നു.



</doc>
<doc id="214561" url="https://ml.wikipedia.org/wiki?curid=214561" title="മെസ്സിയർ 4">
മെസ്സിയർ 4

വൃശ്ചികം രാശിയിലെ ഒരു ഗോളീയ താരവ്യൂഹമാണ് മെസ്സിയർ 4 (M4) അഥവാ NGC 6121. 1746-ൽ ഫിലിപ്പ് ലോയ് ദ് ഷിസോ ആണ് ഈ താരവ്യൂഹത്തെ കണ്ടെത്തിയത്. 1746-ൽ ജാൾസ് മെസ്സിയർ തന്റെ പട്ടികയിൽ ഇതിനെ ഉൾപ്പെടുത്തി. ഘടകനക്ഷത്രങ്ങളെ വേർതിരിച്ചുകാണാൻ സാധിച്ച ആദ്യത്തെ ഗോളീയ താരവ്യൂഹമാണ് M3.

ചെറിയ ദൂരദർശിനികൾ ഉപയോഗിച്ചുപോലും ഈ താരവ്യൂഹത്തെ കാണാനാകും. ഇതിന്റെ പ്രത്യക്ഷവലിപ്പം ചന്ദ്രന്റേതിന് ഏതാണ്ട് തുല്യമാണ്. പ്രഭയേറിയ അന്റാരീസ് നക്ഷത്രത്തിന് 1.3 ഡിഗ്രി പടിഞ്ഞാറ് സ്ഥിതിചെയ്യുന്നതിനാൽ ഇതിന്റെ സ്ഥാനം കണ്ടുപിടിക്കാൻ വളരെ എളുപ്പമാണ്. ഇടത്തരം വലിപ്പമുള്ള ദൂരദർശിനികൾക്ക് ഇതിലെ ചില നക്ഷത്രങ്ങളെ വേർതിരിച്ച് കാണിക്കാൻ സാധിക്കും. താരവ്യൂഹത്തിലെ ഏറ്റവും പ്രഭയേറിയ നക്ഷത്രത്തിന്റെ ദൃശ്യകാന്തിമാനം 10.8 ആണ്.

നക്ഷത്രസാന്ദ്രത കുറഞ്ഞ ഒരു ക്ലാസ്സ് IX താരവ്യൂഹമാണ് M4. 75 പ്രകാശവർഷം വ്യാസമുള്ള ഇതിന്റെ സൗരയൂഥത്തിൽ നിന്നുള്ള ദൂരം 7.2 kly ആണ്. NGC 6397 ഉം M4 ഉമാണ് സൗരയൂഥത്തിന് ഏറ്റവും സമീപത്തായുള്ള ഗോളീയ താരവ്യൂഹങ്ങൾ. ഏതാണ്ട് 1200 കോടി വർഷമാണ് താരവ്യൂഹത്തിന്റെ പ്രായം. 43 ചരനക്ഷത്രങ്ങളെങ്കിലും M4 ൽ നിരീക്ഷിക്കപ്പെട്ടിട്ടുണ്ട്.

താരവ്യൂഹത്തിന്റെ കേന്ദ്രത്തിലായി ഏതാണ്ട് 2.5' നീളമുള്ള ബാർ രൂപത്തിലുള്ള ഒരു ഘടനയുണ്ട്. ദൃശ്യകാന്തിമാനം 11 ആയുള്ള നക്ഷത്രങ്ങളാണ് ഇതിലുള്ളത്. 1783-ൽ വില്യം ഹെർഷൽ ആണ് ഈ ഘടന ആദ്യമായി നിരീക്ഷിച്ചത്. 

ഹൈഡ്രജൻ, ഹീലിയം എന്നിവയൊഴികെയുള്ള മൂലകങ്ങളുടെ അളവിനെയാണ് ജ്യോതിശാസ്ത്രത്തിൽ ലോഹീയത എന്ന് വിളിക്കുന്നത്. M4 ന്റെ ലോഹീയത സൂര്യന്റേതിന്റെ 8.5 ശതമാനം മാത്രമാണ്. ഇതിൽ നിന്നും താരവ്യൂഹത്തിൽ രണ്ട് വ്യത്യസ്ത നക്ഷത്രപോപ്പുലേഷനുകൾ ഉണ്ടെന്ന് അനുമാനിക്കാം. ഏതാണ്ട് ഒരേസമയം ജനിച്ച നക്ഷത്രങ്ങളെയാണ് ഒരു നക്ഷത്രപോപ്പുലേഷൻ എന്ന് വിളിക്കുന്നത്. നക്ഷത്രരൂപീകരണത്തിന്റെ രണ്ട് വ്യത്യസ്ത ചക്രങ്ങളിലൂടെ താരവ്യൂഹം കടന്നുപോയിട്ടുണ്ടാകണം.

താരവ്യൂഹത്തിന്റെ വേഗം (U, V, W) = (, , ) km/s ആണ്. സമയം കൊണ്ടാണ് M4 ആകാശഗംഗയുടെ കേന്ദ്രത്തിനുചുറ്റും ഒരു പരിക്രമണം പൂർത്തിയാക്കുന്നത്. ഉയർന്ന വികേന്ദ്രതയുള്ള (0.80 ± 0.03) പരിക്രമണപഥമാണ് താരവ്യൂഹത്തിന്റേത്. അതിനാൽ M4 ന്റെ ഉപതാരാപഥദൂരം ഉം അപതാരാപഥദൂരം ഉമാണ്. താരാപഥകേന്ദ്രത്തിന് വളരെ സമീപത്തായി കടന്നുപോകുമ്പോഴുള്ള ടൈഡൽ ഷോക്ക് കാരണം ഓരോ തവണയും താരവ്യൂഹത്തിന് നക്ഷത്രങ്ങൾ നഷ്ടപ്പെടുന്നു. പണ്ട് M4 ഇപ്പോഴത്തേതിനെക്കാൾ ഏറെ പിണ്ഡമുള്ളതും നക്ഷത്രസാന്ദ്രതയേറിയതുമായിരുന്നിരിക്കണം.

ഹബിൾ ബഹിരാകാശ ദൂരദർശിനി 1995-ൽ എടുത്ത ചിത്രങ്ങൾ താരവ്യൂഹത്തിൽ വെള്ളക്കുള്ളൻ നക്ഷത്രങ്ങളെ തിരിച്ചറിഞ്ഞു. 1300 കോടി വർഷം പ്രായമുള്ള ഈ നക്ഷത്രങ്ങൾ ആകാശഗംഗയിലെ തന്നെ ഏറ്റവും പ്രായമേറിയ നക്ഷത്രങ്ങളിൽ പെടുന്നു. ഇവയിൽ ഒരു നക്ഷത്രത്തിന് PSR B1620-26 എന്ന പൾസാർ ഇരട്ടയും അതിനെ പരിക്രമണം ചെയ്യുന്ന, വ്യാഴത്തിന്റെ 2.5 ഇരട്ടി പിണ്ഡമുള്ള ഗ്രഹവുമുണ്ട്.

ക്രാബ് പൾസാറിന്റെ പത്തിരട്ടി ആവൃത്തിയുള്ള (മൂന്ന് മില്ലിസെക്കന്റ് സമയം) ഒരു പൾസാറും 1987-ൽ M4ൽ നിരീക്ഷിക്കപ്പെട്ടിട്ടുണ്ട്


</doc>
<doc id="214627" url="https://ml.wikipedia.org/wiki?curid=214627" title="റസ്സൽ-ഐൻസ്റ്റൈൻ മാനിഫെസ്റ്റോ">
റസ്സൽ-ഐൻസ്റ്റൈൻ മാനിഫെസ്റ്റോ

ശീതയുദ്ധകാലത്ത്, 1955 ജൂലൈ 5 ന്, അണുവായുധങ്ങളുടെ അപകടം ബോദ്ധ്യപ്പെടുത്തുന്നതിനായി ബെർട്രാൻഡ് റസ്സൽ പുറപ്പെടുവിച്ചതാണ് റസ്സൽ - ഐൻസ്റ്റീൻ മാനിഫെസ്റ്റോ. ഈ രേഖ തയ്യാറാക്കിയത് റസ്സൽ ആയിരുന്നെങ്കിലും അതിലെ ആശയങ്ങൾ പ്രധാനമായും ഐൻസ്റ്റീൻ മുന്നോട്ടുവെച്ചവയായിരുന്നു. 

ഐൻസ്റ്റൈന്റെ മരണത്തിന് തൊട്ടുമുൻപുള്ള ദിവസങ്ങളിലാണ് ഈ രേഖ തയ്യാറാക്കി അദ്ദേഹം ഒപ്പുവെയ്കുന്നത്. റസ്സലും ഐൻസ്റ്റൈനും ഉൾപ്പെടെ അക്കാലത്ത് ശാസ്ത്ര - ബൗദ്ധിക മേഖലകളിൽ പ്രഗല്ഭരായ പതിനൊന്നുപേർ ഈ രേഖയിൽ ഒപ്പുവെച്ചു. ഈ രേഖയുടെ പ്രകാശനത്തെതുടർന്നാണ്, ശാസ്ത്രത്തിനും ലോകകാര്യങ്ങൾക്കുമായുള്ള പ്രഥമ പുഗ്‌വാഷ് കോൺഫറൻസ് കാനഡയിൽ സംഘടിപ്പിച്ചത്. ആണവായുധങ്ങളുയർത്തുന്ന ഭീഷണി മാനവരാശിയുടെ നിലനില്പ് തന്നെ ഇല്ലാതാക്കാമെന്ന് ആശങ്കപ്പെടുന്ന റസ്സൽ - ഐൻസ്റ്റീൻ മാനിഫെസ്റ്റോ, ലോകപ്രശ്നങ്ങൾ സമാധാനപരമായി പരിഹരിക്കുവാൻ ലോകനേതാക്കളോട് ആഹ്വാനം ചെയ്യുന്നു.


</doc>
<doc id="214636" url="https://ml.wikipedia.org/wiki?curid=214636" title="ചെറുതേൻകിളി">
ചെറുതേൻകിളി

തേൻകിളികളിൽ വച്ച് ഏറ്റവും ചെറുതാണ് ചെറുതേൻകിളി. മലങ്കാടുകളിൽ കാണപ്പെടുന്ന ഇവയ്ക്ക് മഞ്ഞത്തേൻകിളിയോട് സാദൃശ്യം ഉണ്ട്.

ചെറുതേൻകിളിയ്ക്ക് മഞ്ഞത്തേൻകിളിയുമായി സാദൃശ്യം ഉണ്ട്. പക്ഷേ പൂവന് പുറവും ശ്രോണിയും തിളങ്ങുന്ന ചുവപ്പാണ്. ചുമലിൽ പച്ചപ്പൊട്ട് കാണുകയില്ല.
ദേഹത്തിന്റെ അടിവശം വെള്ളയാണന്നാണ് തോന്നുക. മാത്രമല്ല ചെറുതേൻകിളിയുടെ പിടയ്ക്കു ശ്രോണി തിളങ്ങുന്ന താമ്രവർണ്ണമാണ്.

മറ്റു തേൻകിളികളെ പോലെ തന്നെ ആണ് ചെറുതേൻകിളികളുടെയും ആഹാരരീതി. നീണ്ട കൊക്കും അതിലും നീളമുള്ള നാക്കുമുള്ള ചെറുതേൻകിളികളുടെ പ്രധാന ആഹാരം പൂന്തേനാണ്‌. നീണ്ടുവളഞ്ഞ സൂചികൊക്ക് പൂവുകൾക്കുള്ളിൽ കടത്തി തുരുതുരെ വിറയ്ക്കുന്ന ചിറകുകളോടെ സ്വല്പ്പനേരം 'കാറ്റു ചവിട്ടി' നിന്ന്, പെട്ടെന്ന് 
തെറിച്ചു പോകുന്നതുപോലെ പറന്നു മറ്റൊരു പൂവിലേക്കോ ശഖയിലേക്കോ പറക്കുന്ന ഈ പക്ഷി നേരിയ സ്വരത്തിൽ 'ച്വീ - ച്വീ - ച്വീ' എന്ന് ശബ്ദിക്കും. തന്നെ അനുഗമിക്കുന്ന 
ഇണയെയും കുഞ്ഞുങ്ങൾ ഉണ്ടെങ്കിൽ അവയെയും താൻ എവിടെയാണ് എന്ന് അറിയിക്കുവാനാണ് ഇങ്ങനെ കൂടെ കൂടെ ശബ്ദിക്കുന്നത്‌.
ഈ സ്വഭാവം എല്ലാ തേൻകിളികൾക്കും ഉണ്ട്.
ചെറുതേൻകിളി മറ്റു തേൻകിളികളെ പോലെ ചെറിയ പാറ്റകളെയും പുഴുക്കളെയും മറ്റും പതിവായി തിന്നാറുണ്ട്. മിക്ക ജാതിക്കാർക്കും എട്ടുക്കാലി അമൃതതുല്യമാണ്.

മറ്റു തേൻകിളികളെ പോലെ തന്നെ ചെറുതേൻകിളികളുടെയും പ്രജനനകാലം ജനുവരിയ്ക്കും ഒക്ടോബറിനും ഇടയ്ക്കാണ്. എല്ലാ തേൻകിളികളുടെയും കൂടുകൾ ഏറെക്കുറെ ഒരുപോലിരിക്കും. നാരുകളും 
വേരുകളും മാറാല കൊണ്ട് ബന്ധിച്ചു പുറത്തു കരിയിലക്കഷ്ണങ്ങളും എട്ടുകാലികളുടെ മുട്ടസഞ്ചികളും ചിലതരം പുഴുക്കളുടെ കാഷ്ടവും മറ്റും പിടിപ്പിച്ചാണ്‌ കൂടുണ്ടാക്കുക.
അതിന്നുള്ളിൽ മുട്ടകൾക്കും കുഞ്ഞുങ്ങൾക്കും കിടക്കുവാൻ പഞ്ഞിയും അപ്പൂപ്പൻതാടിയും കൊണ്ട് ഒരു മെത്തയും പണിയും. വല്ല ചെടിയുടെയും ശാഖാഗ്രത്തിൽ ആയിരിക്കും 
കൂടുതൂക്കിയിടുക. [തേൻകിളി|തേൻകിളികൾക്കിടയിൽ]] കൂടുകെട്ടുന്നതും മുട്ടകൾക്ക് മീതെ അടയിരിക്കുന്നതും പിടപ്പക്ഷികളുടെ 
കുത്തകയാണ്. മുട്ടകൾ വിരിഞ്ഞു കഴിഞ്ഞാൽ പൂവന്മാർ കുഞ്ഞുങ്ങളെ തീററുന്നതിനു സഹായിക്കും.

പല സസ്യങ്ങളുടെയും പരാഗവിതരണത്തിൽ മറ്റു തേൻകിളികളെ പോലെ തന്നെ ചെറുതേൻകിളികൾക്കും ഗണ്യമായ പങ്കുണ്ട്. മാത്രമല്ല സസ്യശത്രുക്കൾ ആയ പലതരം കൃമികളെയും പുഴുക്കളെയും പിടിച്ചു തിന്നും ഈ പക്ഷികൾ നമുക്ക് വളരെ ഉപകാരം ചെയ്യുന്നു.

"കേരളത്തിലെ പക്ഷികൾ", ഇന്ദുചൂഡൻ


</doc>
<doc id="214640" url="https://ml.wikipedia.org/wiki?curid=214640" title="ഗൗരി ദേശ്പാണ്ഡേ">
ഗൗരി ദേശ്പാണ്ഡേ

ഗൗരി ദേശ്പാണ്ഡേ (1942–2003) മറാഠി ചെറുകഥാകൃത്തായിരുന്നു. 1942 ഫെബ്രുവരി 11-ന് പൂനെയിൽ ജനിച്ചു. പൂനെ സർവ്വകലാശാലയിൽനിന്ന് ഇംഗ്ലീഷിൽ ഡോക്ടറൽ ബിരുദം നേടിയശേഷം അവിടെ അധ്യാപികയായി സേവനമനുഷ്ഠിച്ചു.

സമകാലിക മറാഠി സാഹിത്യത്തിന് ശ്രദ്ധേയമായ സംഭാവനകൾ നൽകിയ സാഹിത്യകാരിയാണ് ഗൌരി ദേശ്പാണ്ഡെ. ചെറുകഥാ സാഹിത്യത്തിൽ ശ്രദ്ധ കേന്ദ്രീകരിക്കുന്ന ഇവർ 1982-ൽ ആദ്യ ചെറുകഥാസമാഹാരം പ്രസിദ്ധീകരിച്ചു. 
എന്നിവ ഇവരുടെ പ്രസിദ്ധ കഥകളാണ്.

എന്നിവയാണ് ദേശ്പാണ്ഡെയുടെ നോവലുകൾ. 

അറബിക്കഥകളുടെ പരിഭാഷയാണ് ഗൗരി ദേശ്പാണ്ഡെയുടെ മറ്റൊരു സംഭാവന. മൂന്ന് ഇംഗ്ലീഷ് കവിതാസമാഹാരങ്ങളും ഇവർ പ്രസിദ്ധീകരിച്ചിട്ടുണ്ട്. അനേകം പുരസ്കാരങ്ങൾ ലഭിച്ച ഇവരുടെ കൃതികൾ ജർമൻ, കന്നഡ, ഗുജറാത്തി, ബംഗാളി, ഹിന്ദി ഭാഷകളിൽ വിവർത്തനം ചെയ്യപ്പെട്ടു.



</doc>
<doc id="214642" url="https://ml.wikipedia.org/wiki?curid=214642" title="പട്ടുതാളി">
പട്ടുതാളി

പശ്ചിമഘട്ടത്തിലെ ഒരിനം തദ്ദേശീയവൃക്ഷമാണ് പട്ടുതാളി . 2000 മീറ്റർ വരെ ഉയരമുള്ള അർദ്ധനിത്യഹരിതവനങ്ങളിൽ കാണുന്നു. 10-15 മീറ്റർ ഉയരത്തിൽ വളരുന്ന നിത്യഹരിതവൃക്ഷം. നേർത്ത മഞ്ഞകലർന്ന തവിട്ടുനിറമാണ് ഇളംശാഖകൾക്ക്. നാലുമാസത്തോളം നീണ്ടുനിൽക്കുന്ന പൂക്കാലം വേനലിലാണ് തുടങ്ങുന്നത്. വിത്തിനു ജീവനക്ഷമത കുറവായതിനാൽ വനത്തിൽ സ്വാഭാവികപുനരുദ്ഭവം കുറവാണ്. തടിക്ക് ഈടും ബലവും കുറവാണ്. വിറകിന് കൊള്ളാം. ഇതിൽ നിന്നും ഏതാനും ആൽക്കലോയ്ഡുകൾ വേർതിരിച്ചിട്ടുണ്ട്



</doc>
<doc id="214652" url="https://ml.wikipedia.org/wiki?curid=214652" title="പമ്പരക്കുമ്പിൾ">
പമ്പരക്കുമ്പിൾ

കുമ്പിളിനോട് സാമ്യമുള്ള വന്മരമാണ് പമ്പരക്കുമ്പിൾ. കേരളത്തിലെ നനവാർന്ന നിത്യഹരിതവനങളിൽ കാണുന്നു. . മൺസൂണിൽ ഇതിന്റെ നെല്ലിക്കാവലിപ്പമുള്ള പച്ചനിറത്തിലുള്ള കായകൾ മരച്ചുവട്ടിൽ നിറയെ വീണുകിടക്കും. കാണ്ടാമൃഗത്തിന്റെ ഇഷ്ടഭക്ഷണമാണിത്. 3 മുതൽ 7 ദിവസം വരെ കാണ്ടാമൃഗത്തിന്റെ വയറ്റിൽ ഈ കായ കിടക്കും. കാണ്ടാമൃഗത്തിന്റെ വയറ്റിലൂടെ കടന്നുപോകുന്ന കായകൾക്ക് മുളയ്ക്കാനുള്ള കഴിവ് കൂടുതലുണ്ട്. ചിലയിനം ഷഡ്‌പദങ്ങളെ ജൈവികമായി നിയന്ത്രിക്കാൻ പറ്റുന്ന ഒരു സംയുക്തം പമ്പരക്കുമ്പിളിൽ നിന്നും വേർതിരിച്ചിട്ടുണ്ട് തളിർനീലി ശലഭ-ലാർവകളുടെ ഭക്ഷണസസ്യമാണ് ഇത്.



</doc>
<doc id="214660" url="https://ml.wikipedia.org/wiki?curid=214660" title="പി.എൽ. ദേശ്പാണ്ഡെ">
പി.എൽ. ദേശ്പാണ്ഡെ

കാളിദാസ് സമ്മാനാർഹനായ മറാഠി നാടകകൃത്തും ഹാസ്യസാഹിത്യകാരനുമായിരുന്നു പി.എൽ. ദേശ്പാണ്ഡെ. സിനിമ, നാടക രംഗങ്ങളിലും പ്രശസ്തനായ ഇദ്ദേഹം അൻപതോളം കൃതികളുടെ രചയിതാവാണ്. "പുരുഷോത്തം ലക്ഷ്മൺ ദേശ്പാണ്ഡെ" എന്നാണ് പൂർണമായ പേര്.

1919 നവംബർ 8-ന് മുംബൈയിൽ ജനിച്ചു. എം.എ., എൽഎൽ.ബി. ബിരുദങ്ങൾ നേടി. ആകാശവാണിയിൽ പ്രക്ഷേപകൻ, ടി.വി. പ്രൊഡ്യൂസർ, ഡയറക്ടർ എന്നീ നിലകളിലും പ്രവർത്തിച്ചിട്ടുണ്ട്. മൊഫസ്സൽ കോളജുകളിൽ അധ്യാപകൻ, പ്രിൻസിപ്പൽ എന്നീ തസ്തികകളിലും സംഗീത നാടക അക്കാദമി വൈസ് ചെയർമാൻ പദവിയിലും സേവനമനുഷ്ഠിച്ചു.

തുച്ഛേ അഹേ തുച്ഛ്യപാശി (ഓരോരുത്തർക്കും അവരവർക്കുള്ളത്) എന്ന കോമഡിയാണ് ദേശ്പാണ്ഡെയെ പ്രശസ്തനാക്കിയത്. പതിനഞ്ച് പതിപ്പുകൾ ഇറങ്ങിക്കഴിഞ്ഞ ഈ നാടകത്തിൽ മൂന്ന് രംഗങ്ങളുണ്ട്. മുഖ്യ കഥാപാത്രമായ കാകാ സാഹേബ് അറുപത് വയസ്സുള്ള അവിവാഹിതനാണ്. ഒരു നല്ല ജീവിതം കാംക്ഷിക്കുന്ന അദ്ദേഹം ചെന്നുപെടുന്ന ചില ഊരാക്കുടുക്കുകൾ ഹാസ്യാത്മകമായി ചിത്രീകരിക്കുന്നു ഇതിൽ. വെറും വാക്കുകളിൽ നിന്നല്ലാതെ ജീവിതസന്ദർഭങ്ങളുടെ ചിത്രീകരണത്തിലൂടെ യഥാർഥ ഹാസ്യം സൃഷ്ടിക്കാൻ നാടകകൃത്തിന് കഴിയുന്നുണ്ട്. 
തുടങ്ങിയവയാണ് ദേശ്പാണ്ഡെയുടെ മറ്റു നാടകങ്ങൾ.

നല്ല നടൻ കൂടിയായ ഇദ്ദേഹം ബാതാത്യാച്ഛിചാവൽ എന്ന നാടകത്തിലെ ഏകാംഗ അഭിനയത്തിലൂടെയും പ്രശസ്തനായി. യൂറോപ്യൻ നാടകങ്ങളുടെ പരിഭാഷകളും അനുവർത്തനങ്ങളും ഈ നാടകകൃത്ത് ഏറെ നടത്തിയിട്ടുണ്ട്. അനേകം മറാഠി നാടകങ്ങൾക്കും സിനിമകൾക്കും തിരക്കഥ രചിക്കുകയും സംവിധാനവും സംഗീതസംവിധാനവും നിർവഹിക്കുകയും ചെയ്തു. ഖഗീർഭാരതി, നാസ്തി ഉത്തരോവ്, ഹാസവാനുക് എന്നിവ ദേശ്പാണ്ഡെയുടെ ഹാസ്യ ഉപന്യാസങ്ങളുടെ സമാഹാരങ്ങളും അപൂർവായ്, വംഗചിത്രേ എന്നിവ സഞ്ചാരസാഹിത്യകൃതികളും വ്യക്തിഅനിവല്ലി, ഗാനഗോട്ട് എന്നിവ തൂലികാചിത്രങ്ങളുടെ സമാഹാരവുമാണ്. ഹെമിങ്വേയുടെ "കിഴവനും കടലും" ഇദ്ദേഹം മറാഠിയിലേക്ക് വിവർത്തനം ചെയ്തു.

നീണ്ടകാലത്തെ നാടക-സിനിമാ രംഗത്തെ പ്രവർത്തനങ്ങളെ അധികരിച്ച് ഇദ്ദേഹത്തിന് അനേകം പുരസ്കാരങ്ങൾ ലഭിച്ചിട്ടുണ്ട്. മധ്യപ്രദേശ് സർക്കാരിന്റെ കാളിദാസ് സമ്മാൻ, സാഹിത്യഅക്കാദമി അവാർഡ്, സംഗീത നാടക അക്കാദമി അവാർഡ്, മഹാരാഷ്ട്രാഭൂഷൺ, സംഗീത അക്കാദമി ഫെലോഷിപ്പ്, രബീന്ദ്ര ഭാരതി യൂണിവേഴ്സിറ്റിയുടെ ഓണററി ഡി.ലിറ്റ്., കേന്ദ്ര സർക്കാരിന്റെ പദ്മഭൂഷൺ എന്നിവ അവയിൽപ്പെടുന്നു. 2000 ജൂൺ 12 -ന് പൂനെയിൽ ഇദ്ദേഹം അന്തരിച്ചു.




</doc>
<doc id="214661" url="https://ml.wikipedia.org/wiki?curid=214661" title="പമ്പരം (വൃക്ഷം)">
പമ്പരം (വൃക്ഷം)

പമ്പരം കേരളത്തിലെ നനവാർന്ന നിത്യഹരിതവനങ്ങളിൽ കാണുന്ന ഒരു നിത്യഹരിതവൃക്ഷമാണ്. . 20 മീറ്റർ വരെ ഉയരം വയ്ക്കും. ചിങ്ങമാസത്തിൽ ആരംഭിക്കുന്ന പൂക്കാലം തുലാം വരെ നിൽക്കും. പൂവിനു വെള്ളനിറം. വിത്തിന് ചിറകുണ്ട്. വനത്തിൽ സ്വാഭാവിക പുനരുദ്ഭവം കുറവാണ്.



</doc>
<doc id="214674" url="https://ml.wikipedia.org/wiki?curid=214674" title="കൗതുക വാസ്തുവിദ്യ">
കൗതുക വാസ്തുവിദ്യ

അസാമന്യവും കൗതുകകരവുമായ കെട്ടിടങ്ങളും നിർമ്മിതികളുമാണ് കൗതുക വാസ്തുവിദ്യ(Novelty architecture) എന്ന വാസ്തുവിദ്യാശാഖയുടെ പ്രത്യേകത. രൂപത്തിലും ഭാവത്തിലും തികച്ചും വ്യത്യസ്തപ്പെട്ടിരിക്കുന്ന ഇത്തരം നിർമ്മിതികൾ പ്രധാനമായും പരസ്യ ആവശ്യങ്ങക്കാണ് പ്രയോജനപ്പെടുത്തുന്നത്.ഇവ കാഴ്ച്ചയിൽ വലിയൊരു ശില്പമായിരിക്കും പാൽക്കുപ്പി, ബാഗ്, പൈനാപ്പിൾ തുടങ്ങിയ വ്യാവസായിക ഉൽപ്പന്നങ്ങളുടെ ആകൃതിയിലുള്ള കെട്ടിടങ്ങൾ കൗതുക വാസ്തുവിദ്യയുടെ സൃഷ്ടികളാണ്. 


</doc>
<doc id="214675" url="https://ml.wikipedia.org/wiki?curid=214675" title="പരുവ">
പരുവ

തേമ്പ് എന്നും അറിയപ്പെടുന്ന പരുവ 8 മീറ്റർ വരെ ഉയരം വയ്ക്കുന്ന ചെറിയമരമാണ്. പശ്ചിമഘട്ട സ്വദേശിയായ പരുവയുടെ എന്നാണ്. പരുവയുടെ കുരുവിൽ നിന്നും കിട്ടുന്ന എണ്ണയിൽ വലിയ തോതിൽ epoxy acid അടങ്ങിയിട്ടുണ്ട്. ജനുവരിയിൽ തുടങ്ങുന്ന പൂക്കാലം വേനൽക്കാലം വരെ നിലനിൽക്കും. 2-3 മാസം കഴിയുമ്പോൾ കായ മൂക്കും. തടിക്ക് ഭാരവും ഉറപ്പും കുറവാണ്. വനത്തിലെ നനവുള്ള മണ്ണിൽ പുനരുദ്ഭവം ധാരാളം നടക്കുന്നുണ്ട്.



</doc>
<doc id="214679" url="https://ml.wikipedia.org/wiki?curid=214679" title="കാട്ടുനെല്ലി">
കാട്ടുനെല്ലി

നെല്ലിയോട് വളരെ സാമ്യമുള്ള ഒരു ചെറുവൃക്ഷമാണ് കാട്ടുനെല്ലി. . പാറ നിറഞ്ഞ ഇടങ്ങളിൽ വളരുന്ന ഈ മരം തെക്കേ ഇന്ത്യയിലേ കാണാറുള്ളൂ. 1200 മീറ്റർ വരെ ഉയരമുള്ള വരണ്ട നിത്യഹരിതവനങ്ങളിൽ കാണുന്ന ഈ മരം കേരളത്തിൽ അഗസ്ത്യമലയിലാണ് കണ്ടുവരുന്നത്.



</doc>
<doc id="214685" url="https://ml.wikipedia.org/wiki?curid=214685" title="പരുവമരം">
പരുവമരം

പശ്ചിമഘട്ടത്തിലെ നനവാർന്ന മലകളിൽ കാണുന്ന ചെറിയ നിത്യഹരിതവൃക്ഷമാണ് പരുവമരം. ഇന്ത്യയിലും മ്യാന്മറിലും കാണുന്ന ഈ വൃക്ഷം 8 മീറ്ററിലധികം പൊക്കം വയ്ക്കാറില്ല.. 700-വർഷത്തോളമായി തായ്ലാന്റിൽ പേപ്പർ ഉണ്ടാക്കാൻ ഈ മരം ഉപയോഗിച്ചുവരുന്നു. പുരാതന തായ് ലിഖിതങ്ങളെല്ലാംതന്നെ പരുവമരത്തിന്റെ തടിയിൽ എഴുതപ്പെട്ടവയാണ്. ഇപ്പോഴും ഇതുപയോഗിച്ച് പേപ്പർ ഉണ്ടാക്കാറുണ്ട്. പലനാട്ടിലും പല്ലുവൃത്തിയാക്കാൻ ഇതിന്റെ കമ്പ് ഉപയോഗിച്ചിരുന്നു. വായിലെ ബാക്ടീരിയകളെ നശിപ്പിക്കാനുള്ള കഴിവ് പരീക്ഷിച്ചുനോക്കിയിട്ടുണ്ട്. ഇലയിൽ നിന്നും വേർതിരിക്കുന്ന സംയുക്തത്തിന് ഔഷധഗുണമുണ്ട്. വിയറ്റ്നാമിലും പലവിധ രോഗങ്ങൾക്ക് ഇത് ഔഷധമായി ഉപയോഗിക്കുന്നു. കാൻസറിന് എതിരെയും പരുവമരം ഔഷധമാണ്.



</doc>
<doc id="214688" url="https://ml.wikipedia.org/wiki?curid=214688" title="മെസ്സിയർ 5">
മെസ്സിയർ 5

സർപ്പമണ്ഡലം രാശിയിലെ ഒരു ഗോളീയ താരവ്യൂഹമാണ് മെസ്സിയർ 5 (M5) അഥവാ NGC 5904. 1702-ൽ ഗോട്ട്ഫ്രഡ് കിർച്ച് ആണ് ഈ താരവ്യൂഹത്തെ കണ്ടെത്തിയത്. ചാൾസ് മെസ്സിയർ തന്റെ ഖഗോളവസ്തുക്കളുടെ പട്ടികയിൽ ഇതിനെ അഞ്ചാം അംഗമായി ചേർത്തു.

ജർമ്മൻ ജ്യോതിശാസ്ത്രജ്ഞനായ ഗോട്ട്ഫ്രഡ് കിർച്ച് ആണ് 1702-ൽ ഒരു വാൽനക്ഷത്രത്തെ നിരീക്ഷിക്കുന്നതിനിടയിൽ M5 നെ കണ്ടെത്തിയത്. 1764-ൽ ചാൾസ് മെസ്സിയറും ഇതിനെ നിരീക്ഷിച്ചു. നക്ഷത്രങ്ങളൊന്നുമില്ലാത്ത ഒരു നീഹാരികയാണ് ഇതെന്ന് കരുതിയ അദ്ദേഹം ഇതിന്റെ തന്റെ മെസ്സിയർ പട്ടികയിൽ അഞ്ചാമതായി ചേർത്തു. 1791-ൽ വില്യം ഹെർഷലാണ് താരവ്യൂഹത്തിന്റെ ഭാഗമായ നക്ഷത്രങ്ങളെ ആദ്യമായി വേർതിരിച്ചുകണ്ടത്. ഏതാണ്ട് 200 നക്ഷത്രങ്ങളെ അദ്ദേഹത്തിന് എണ്ണാനായി.

വളരെ തെളിഞ്ഞ ആകാശത്ത് നഗ്നനേത്രങ്ങൾ കൊണ്ട് M5 നെ കഷ്ടിച്ച് കാണാനാകും. 5 സെർപ്പെന്റിസ് എന്ന നക്ഷത്രത്തിനടുത്താണ് ഇതിന്റെ സ്ഥാനം. ബൈനോക്കൂലറുകൾക്കും ചെറിയ ദൂരദർശിനികൾക്കും ഇതിലെ നക്ഷത്രങ്ങളെ വേർതിരിച്ച് കാണാനാകില്ല, എന്നാൽ വലിയ ദൂരദർശിനികൾക്കാകും. താരവ്യൂഹത്തിലെ ഏറ്റവും പ്രഭയേറിയ നക്ഷത്രങ്ങളുടെ ദൃശ്യകാന്തിമാനം 12.2 ആണ്.

ഏതാണ്ട് 165 പ്രകാശവർഷം വ്യാസമുള്ള M5 ഇതുവരെ നിരീക്ഷിക്കപ്പെട്ട ഏറ്റവും വലിയ ഗോളീയ താരവ്യൂഹങ്ങളിൽ പെടുന്നു. 1300 കോടി വർഷം പ്രായമുള്ള താരവ്യൂഹം ആകാശഗംഗയിലെ ഏറ്റവും പഴക്കം ചെന്ന ഗോളീയ താരവ്യൂഹങ്ങളിലൊന്നുമാണ്. 24.5 kly ആണ് സൗരയൂഥത്തിൽ നിന്നുള്ള ദൂരം. ഒരു ലക്ഷത്തിലേറെ നക്ഷത്രങ്ങൾ M5 ലുണ്ട്, ചില കണക്കുകളനുസരിച്ച് ഇത് അഞ്ച് ലക്ഷം വരെയാകാം.

M5 ലെ 105 നക്ഷത്രങ്ങൾ ചരനക്ഷത്രങ്ങളാണെന്ന് തിരിച്ചറിഞ്ഞിട്ടുണ്ട്. ഇവയിൽ 97 എണ്ണം RR ലൈറെ ചരങ്ങളാണ്. ഇത്തരം നക്ഷത്രങ്ങളുടെ പ്രഭയും ആവർത്തനസമയവും തമ്മിലുള്ള ബന്ധം അറിയപ്പെടുന്നതിനാൽ ദൂരമളക്കാൻ standard candles ആയി ഇവയെ ഉപയോഗിക്കാം. M5 ലെ ഏറ്റവും പ്രഭയേറിയ ചരനക്ഷത്രത്തിന്റെ ദൃശ്യകാന്തിമാനം 10.6നും 12.1നും ഇടയിൽ വ്യത്യാസപ്പെടുന്നു, 26.5 ദിനമാണ് ആവർത്തനകാലം. M5ൽ ഒരു കുള്ളൻ നോവയും നിരീക്ഷിക്കപ്പെട്ടിട്ടുണ്ട്.


</doc>
<doc id="214753" url="https://ml.wikipedia.org/wiki?curid=214753" title="കരോൾട്ടൺ (ടെക്സസ്)">
കരോൾട്ടൺ (ടെക്സസ്)

അമേരിക്കൻ ഐക്യനാടുകളിലെ ടെക്സസ് സംസ്ഥാനത്ത് ഡെന്റൺ കൗണ്ടിയിലും ഡാളസ് കൗണ്ടിയിലുമായി വ്യാപിച്ചുകിടക്കുന്ന ഒരു നഗരമാണ് കരോൾട്ടൺ. 2010ലെ സെൻസസ് പ്രകാരം 119,097 പേർ വസിക്കുന്ന കരോൾട്ടൺ നഗരമാണ് ടെക്സസിലെ 23ആമത്തെ ഏറ്റവും ജനസംഖ്യയുള്ള നഗരം. 2006ൽ ഡാളസിന്റെ പ്രാന്തപ്രദേശമായ ഈ നഗരം റീലൊക്കേറ്റ് അമേരിക്കയുടെ ജീവിക്കാൻ ഏറ്റവും യോജിച്ച 100 സ്ഥലങ്ങളുടെ പട്ടികയിൽ ഇടം നേടി. അതേ വർഷം "മണി ("Money")" മാസിക അമേരിക്കൻ ഐക്യനാടുകളിൽ ജീവിക്കാൻ ഏറ്റവും പറ്റിയ 19ആമത്തെ നഗരമായും കരോൾട്ടണെ തിരഞ്ഞെടുത്തു. പിന്നീട് 2008ൽ ചെറിയ നഗരങ്ങളിൽവച്ച് ജീവിക്കാൻ ഏറ്റവും യോജിച്ച 15ആമത്തെ നഗരവുമായും തിരഞ്ഞെടുത്തു.



</doc>
<doc id="214766" url="https://ml.wikipedia.org/wiki?curid=214766" title="ശശി ദേശ്പാണ്ഡേ">
ശശി ദേശ്പാണ്ഡേ

ശശി ദേശ്പാണ്ഡേ ഇന്ത്യൻ-ഇംഗ്ലീഷ് നോവലിസ്റ്റാണ്. 1938-ൽ കർണാടകത്തിലെ ധാർവാറിൽ ജനിച്ചു. ബാംഗ്ലൂർ സർവ്വകലാശാലയിലായിരുന്നു വിദ്യാഭ്യാസം. ഭാരതീയ കഥാസാഹിത്യത്തിൽ ഒരു പുതിയ സ്ത്രീശബ്ദത്തിന്റെ പ്രതീകമായിട്ടായിരുന്നു ഇവരുടെ വരവ്. ആദ്യ കവിതാ സമാഹാരമായ ദ് ലെഗസി (1978)യിലും ദ് ഡാർക് ഹോൾഡ്സ് നോ ടെറർ (1980) എന്ന നോവലിലും ഇത് തെളിഞ്ഞുകാണാം. കുടുംബ ബന്ധങ്ങളുടെ സൂക്ഷ്മമായ അപഗ്രഥനം ദേശ്പാണ്ഡെയുടെ കൃതികളുടെ സവിശേഷതയാണ്. സാഹിത്യ അക്കാദമി അവാർഡും 2009 ൽ പദ്മശ്രീ പുരസ്കാരവും ശശി നേടിയിട്ടുണ്ട്. കേന്ദ്ര സാഹിത്യ അക്കാദമിയുടെ പൊതു സമിതി അംഗമായിരുന്നു. പ്രഫസർ എംഎം. കൽബുർഗിയുടെ കൊലപാതകത്തിൽ സാഹിത്യ അക്കാദമി പാലിച്ച മൌനത്തിൽ പ്രതിഷേധിച്ച് അക്കാദമി അംഗത്വം രാജി വച്ചു.

സമകാലിക ഭാരതീയ സമൂഹത്തിലെ അടിയൊഴുക്കുകളെപ്പറ്റി അന്വേഷിക്കുന്ന ഇവർ 1980-കളിലെ സാമൂഹിക പരിവർത്തനത്തിന്റെ സൂക്ഷ്മചിത്രം വരച്ചുകാട്ടുന്നു. 1983-ൽ പുറത്തുവന്ന റൂട്ട്സ് ആൻഡ് ഷാഡോസിൽ ലൈംഗികതയും തലമുറകൾ തമ്മിലുള്ള സംഘർഷവുമാണ് മുഖ്യ വിഷയം. സ്വതന്ത്രചിന്താഗതിക്കാരായ ആധുനിക ഇന്ത്യൻ വനിതകളുടെ പ്രതീകമാണ് ഇതിലെ നായികയായ ഇന്ദു എന്ന പത്രപ്രവർത്തക.

ഭാരതീയ സ്ത്രീകളുടെ വിമോചനം വർഗബന്ധത്തിന്റെയും സാമൂഹികാവസ്ഥയുടെയും വിവാഹബന്ധത്തിന്റെയും നാലതിരുകൾക്കുള്ളിൽ വീർപ്പുമുട്ടുന്നുവെന്നതാണ് ശശി ദേശ്പാണ്ഡെയുടെ വീക്ഷണത്തിന്റെ കാതൽ. ദാറ്റ് ലോങ് സൈലൻസ് (1988) എന്ന നോവലിൽ രാഷ്ട്രീയാവബോധത്തെ ഹൈന്ദവദർശനവുമായി സമന്വയിപ്പിക്കാനുള്ള ശ്രമമാണു കാണുന്നത്. ദേശ്പാണ്ഡെയുടെ നോവലുകളുടെ കൂട്ടത്തിൽ ഏറ്റവും ശില്പഭദ്രമെന്നു വിലയിരുത്തപ്പെടുന്നതും ഈ കൃതി തന്നെയാണ്.

എന്നീ രണ്ട് കുറ്റാന്വേഷണ നോവലുകൾകൂടി ദേശ്പാണ്ഡെ രചിച്ചിട്ടുണ്ട്. ഇതിനു പുറമേ ചില ബാലസാഹിത്യകൃതികളും ശശി ദേശ്പാണ്ഡെയുടെ സംഭാവനകളിൽ ഉൾപ്പെടുന്നു.

1990 ൽ That Long Silence എന്ന പുസ്തകത്തിന് സാഹിത്യ അക്കാദമി അവാർഡും 2009 ൽ പദ്മശ്രീ പുരസ്കാരവും 


</doc>
<doc id="214770" url="https://ml.wikipedia.org/wiki?curid=214770" title="ഇ-മാലിന്യം">
ഇ-മാലിന്യം

ഉപേക്ഷിക്കപ്പെട്ട ഇലക്ട്രിക്കൽ/ ഇലക്ട്രോണിക് ഉപകരണങ്ങളെയും ഉപകരണഭാഗങ്ങളെയും ചേർത്താണ് ഇ-മാലിന്യം അഥവാ ഇലക്ട്രോണിക് മാലിന്യം എന്ന പേരിൽ പരാമർശിക്കുന്നത്. ഇവയിൽ ഉപയോഗശൂന്യമായ കംപ്യൂട്ടർ, ടെലിവിഷൻ, റഫ്രിജറേറ്റർ, മൊബൈൽ ഫോണുകൾ എന്നിവയടക്കം പല വസ്തുക്കളും ഉൾപ്പെടുന്നു. 

പഴകിയ ഇലക്ട്രോണിക് ഉപകരണങ്ങൾ ഉപേക്ഷിക്കുമ്പോൾ അവ മണ്ണിൽ കിടന്നു വെയിലും മഴയും ഏറ്റ് അതിൽ നിന്നും പുറത്തുവരുന്ന വെളുത്തീയം, കാരീയം, രസം,കാഡ്‌മിയം തുടങ്ങിയ വിഷപദാർതഥങ്ങൾ മേല്മണ്ണിനെ വിഷലിപ്തമാക്കും. ഒരു ടെലിവിഷനിൽ നിന്നും മണ്ണിൽ എത്തുന്നത് രണ്ട്‌ കിലോഗ്രാം കാരീയം എന്ന അപകടകരമായ വിഷപദാർഥമാണ് . ടെലിവിഷന്‌ പത്ത് വർഷവും കമ്പ്യൂട്ടറിന്‌ ആറ് വർഷവും മാത്രമാണ് ശരാശരി ആയുസ്സ് എന്നത് ഇ-മാലിന്യത്തിന്റെ അളവ് കൂടാൻ കാരണമായിട്ടുണ്ട്. ഇവ കൂട്ടിയിട്ട് കത്തിക്കുമ്പോൾ അന്തരീക്ഷത്തിലെത്തുന്ന പുക സാധാരണ മാലിന്യപുകയുടെ ആറുമടങ്ങ് അപകടകരമാണ്‌. മൊബൈൽ ഫോണിന്റെ ഉപയോഗം കൂടി വരുന്നത്‌ മൂലം വലിയൊരു ഭവിഷ്യത്ത്‌ നേരിടാൻ പോകുന്നു.സാങ്കേതിക വിദ്യയുടെ മുന്നേറ്റത്തിന്റെ ഭാഗമായി എത്തുന്ന 3.ജി സേവനങ്ങൾ മാലിന്യങ്ങൾ വർധിക്കാൻ കാരണമാകുന്നു.

മണ്ണിൽ ലയിക്കുന്ന റെസിനുകൾ ഉപയോഗിച്ച്‌ കമ്പ്യൂട്ടറിന്റെ പുറംഭാഗവും ചട്ടക്കൂടും നിർമ്മിക്കാം എന്നു ഐ.ബി.എം നിർമ്മിച്ചു വാർവിക് യൂണിവേഴ്സിറ്റിയിലെ ശാസ്ത്രജ്ഞൻമാർ പരിസ്ഥിക്ക്‌ ഇണങ്ങുന്ന പോളിമർ ഉപയോഗിച്ച്‌ മൊബൈൽ ഫോണിന്റെ പുറം കവർ ഉണ്ടാക്കുന്നതിൽ വിജയിച്ചു. ഇതു ഫലപ്രദമായി ഉപയോഗിക്കാൻ കഴിഞ്ഞാൽ ഇതിനു ഒരു പരിഹാരമാവുമെന്നു കരുതുന്നു.
സംസ്ഥാനത്ത് ഇലക്ട്രോണിക് മാലിന്യങ്ങൾ അപകടകരമാംവിധം വർദ്ധിച്ചുവരുന്ന സാഹചര്യത്തിൽ മാലിന്യം സുരക്ഷിതമായി ശേഖരിക്കുന്നതിനും ശാസ്ത്രീയമായി നിർമ്മാർജ്ജനം ചെയ്യുന്നതിനുമായി കർശന നടപടികൾ സ്വീകരിക്കാൻ സർക്കാർ ഉത്തരവിട്ടിട്ടുണ്ട്. ഇതനുസരിച്ച് 



</doc>
<doc id="214773" url="https://ml.wikipedia.org/wiki?curid=214773" title="ഴെറാർ ദേസാർഗ്">
ഴെറാർ ദേസാർഗ്

ഴെറാർ ദേസാർഗ് (; ഫെബ്രുവരി 21, 1591–സെപ്റ്റംബർ 1661)ഫ്രഞ്ച് ഗണിതവിജ്ഞാനി. ആധുനിക ശുദ്ധ ജ്യാമിതിയുടെ പ്രധാന ശാഖകളിലൊന്നായ പ്രക്ഷേപ ജ്യാമിതിയുടെ (Projective Geometry) ഉപജ്ഞാതാക്കളിലൊരാളാണ് ദേസാർഗ്. 1591 മാർച്ച് 2-ന് ഫ്രാൻസിലെ ലിയോണിൽ ജനിച്ചു. 1620 മുതൽ 50 വരെ പാരിസിൽ ഗണിതാധ്യാപകനായിരുന്ന ദേസാർഗ് എൻജിനീയർ, വാസ്തുശില്പ വിദഗ്ദ്ധൻ, സാങ്കേതികോപദേഷ്ടാവ് എന്നീ നിലകളിലും പ്രശസ്തനാണ്.

പ്രക്ഷേപ ജ്യാമിതി, കോണിക പരിച്ഛേദങ്ങൾ എന്നീ മേഖലകളിലായിരുന്നു ദേസാർഗിന്റെ പഠനങ്ങളധികവും. ജ്യാമിതീയ രൂപങ്ങളുടെ സവിശേഷതകൾക്ക് പ്രക്ഷേപം മൂലം മാറ്റം സംഭവിക്കുന്നില്ല എന്ന് ഇദ്ദേഹം കണ്ടെത്തി (1639). പ്രക്ഷേപ ജ്യാമിതിയുടെ അടിസ്ഥാന തത്ത്വമാണിത്. പ്രക്ഷേപ ജ്യാമിതീയ ആശയങ്ങളായ ഹാർമോണിക അംശബന്ധം, അൻഹാർമോണിക അംശബന്ധം, അനന്തബിന്ദു തുടങ്ങിയവ ആദ്യമായി ആവിഷ്കരിച്ചതും ഇദ്ദേഹമാണ്. രണ്ട് ത്രികോണങ്ങളുടെ സംഗതശീർഷങ്ങൾ യോജിപ്പിക്കുന്ന രേഖകൾ ഒരു ബിന്ദുവിൽക്കൂടി കടന്നുപോവുകയാണെങ്കിൽ, ത്രികോണങ്ങളുടെ സംഗതവശങ്ങൾ കൂട്ടിമുട്ടുന്ന ബിന്ദുക്കൾ ഒരു രേഖയിൽത്തന്നെ സ്ഥിതിചെയ്യും എന്ന പ്രമേയം ദേസാർഗിന്റേതാണ്. ഈ പ്രമേയത്തിന്റെ വിപരീതഫലവും ഇദ്ദേഹം തെളിയിച്ചിട്ടുണ്ട്. കൂടാതെ, ഒരു കോണികത്തിനകത്ത് ഉൾ ക്കൊള്ളിക്കാവുന്ന ചതുർഭുജത്തിന്റെ പ്രത്യേകതകളെ സംബന്ധിച്ച പ്രമേയവും ദേസാർഗ് കണ്ടുപിടിച്ചു.

1639-ൽ പ്രസിദ്ധീകരിച്ച ട്രീറ്റീസ് ഓൺ കോണിക് സെക്ഷൻസ് ആണ് ദേസാർഗിന്റെ ഏറ്റവും പ്രശസ്തമായ കൃതി. ട്രീറ്റി ദി ലാ സെക്ഷൻ പെഴ്സ്പെക്റ്റീവ് (1636), ലാ കൂ ദെ പിയറെ എൽ ആർക്കിടെക്ചർ ലെസ്സൺസ് സുർ റ്റെനബ്റെസ് എന്നിവയാണ് മറ്റു കൃതികൾ. 1661-ൽ ലിയോണിൽ ഇദ്ദേഹം അന്തരിച്ചു.



</doc>
<doc id="214777" url="https://ml.wikipedia.org/wiki?curid=214777" title="ടി.എം. നായർ">
ടി.എം. നായർ

തരവത്ത് മാധവൻ നായർ(തമിഴ്: டி. எம். நாயர், English: T. M. Nair) ഇന്ത്യയിലെ പഴയ മദ്രാസ്‌ പ്രസിഡൻസിയിലെ ഒരു രാഷ്ട്രീയ-സാമൂഹിക പ്രവർത്തകൻ ആയിരുന്നു. സ്വാഭിമാന പ്രസ്ഥാനത്തിന്റെ മുഖ്യപ്രവർത്തകൻകൂടി ആയിരുന്ന അദ്ദേഹം ത്യാഗരോയ ചെട്ടി, നടേശ മുതലിയാർ എന്നിവരുമായി ചേർന്ന് ജസ്റ്റിസ്‌ പാർട്ടി (നീതി കക്ഷി) എന്ന പാർട്ടിക്ക് രൂപം കൊടുത്തു.

1868 ജനുവരി 15ന് അന്നത്തെ മദ്രാസ്‌ പ്രസിഡൻസിയിൽപ്പെടുന്ന തിരൂരിനടുത്ത്, പാലക്കാട്‌ തെരവത്ത് വീട്ടിലായിരുന്നു മാധവൻ നായർ ജനിച്ചത്‌. അദ്ദേഹത്തിന്റെ പിതാവ്, ചിങ്ങിച്ചാം വീട്ടിൽ ശങ്കരൻ നായർ, തിരൂരിൽ നിയമ വകുപ്പിൽ മുന്സിഫ് ആയിരുന്നു . ജ്യേഷ്ഠൻ ശങ്കരൻ നായർ ഡെപ്യൂട്ടി കളക്ടറും സഹോദരി തരവത്ത് അമ്മാളു അമ്മ ഒരു സംസ്കൃതം-മലയാളം പണ്ഡിതയും ആയിരുന്നു.

പാലക്കാട്‌ ഗവൺമെൻറ് ഹൈസ്കൂളിലായിരുന്നു മാധവൻ നായരുടെ സ്കൂൾ വിദ്യാഭ്യാസം. തന്റെ മെട്രിക്കുലേഷൻ ഒരു വര്ഷം മുൻപേ അദ്ദേഹം വിജയിച്ചു. മദ്രാസ്‌ പ്രസിഡൻസി കോളേജിൽ ആയിരുന്നു അദ്ദേഹത്തിന്റെ ബിരുദ വിദ്യാഭ്യാസം. മദ്രാസ് മെഡിക്കൽ കോളേജിൽ ചേർന്നെങ്കിലും മെഡിക്കൽ ബിരുദം അദ്ദേഹം പൂർത്തിയാക്കിയില്ല. അവിടെ നിന്നും അദ്ദേഹം എഡിൻബർഗിലേക്ക്‌ പോയി. അവിടെ വച്ച് എം ബി, സിഎച് ബിരുദങ്ങൾ നേടി. 1896-ൽ സംസ്കൃതം ഒരു വിഷയമാക്കി എം ഡി യും പൂർത്തിയാക്കി. പാരിസിൽ എത്തിയ അദ്ദേഹം അവിടെ വച്ച് അദ്ദേഹം ഇ എൻ ടി രോഗങ്ങളെക്കുറിച്ച് ഗവേഷണം നടത്തി. 1897-ൽ ഇന്ത്യയിൽ മടങ്ങി എത്തി. ഇന്തയിൽ എത്തുന്നതിനു മുൻപ് ലണ്ടനിൽ ദാദഭായ് നവറോജി അധ്യക്ഷനായിട്ടുള്ള ഇന്ത്യൻ സൊസൈറ്റിയുടെ സെക്രട്ടറിയും ഉപാധ്യക്ഷനും ആയിരുന്നു. ബ്രിട്ടീഷ്‌ മെഡിക്കൽ അസോസിയേഷൻ, റോയൽ ഏഷ്യാടിക് സൊസൈറ്റി, നാഷണൽ ലിബറൽ ക്ലബ്‌, റോയൽ സൊസൈറ്റി എന്നിവയിലും അംഗത്വം ഉണ്ടായിരുന്നു.

1904 ലും 1916ലും മദ്രാസ്‌ നഗരസഭയിൽ ട്രിപ്ലിക്കേനിനെ പ്രതിനിധീകരിച്ചു. 1910 ൽ പാലക്കാട്‌ മുന്സിപൽ കൌൺസിൽ നവീകരണത്തിന് വേണ്ടി സമരം ചെയ്തു. 1908 ൽ ഇന്ത്യൻ ലേബർ കമ്മിഷൻ അംഗമായി നിയമിക്കപ്പെട്ടു. അന്നത്തെ വ്യവസായ തൊഴിലാളികളുടെ അവസ്ഥയെക്കുറിച്ച് ഒരു അവലോകനം തയ്യാറാക്കി. തൊഴിലാളികളുടെ പ്രവർത്തന സമയം കുറക്കണമെന്ന് ആവശ്യപ്പെട്ടു. ഈ ശുപാർശകൾ അദ്ദേഹം ലണ്ടനിലുള്ള ഇന്ത്യയുടെ സ്റ്റേറ്റ് സെക്രട്ടറിക്ക് സമർപ്പിച്ചു . 1912ൽ മദ്രാസ്‌ നിയമ നിർമ്മാണ സഭയിലേക്ക് തിരഞ്ഞെടുക്കപ്പെട്ടു. ഒന്നാം ലോക മഹായുദ്ധ കാലത്ത് എസ് എസ് മദ്രാസ്‌ എന്ന കപ്പലിലെ സർജൻ ആയിരുന്നു. യുദ്ധശേഷം സേവനങ്ങൾ പരിഗണിച്ചു മരണാനന്തര ബഹുമതിയായി കൈസർ-ഇ-ഹിന്ദ്‌, യുദ്ധ സേവന മെഡൽ എന്നിവ നൽകപ്പെട്ടു. ഇദ്ദേഹം രചിച്ച 'ഡയബറ്റീസ് ഇറ്റ്സ് നേച്ചർ ആൻഡ് ട്രീറ്റ്മെന്റ്' എന്ന ഗ്രന്ഥം ഇന്ത്യയിലെ പ്രമേഹ ചികിത്സയുടെ അടിസ്ഥാന റഫറൻസ് ഗ്രന്ഥങ്ങളിൽ ഒന്നാണ്.

1897 മുതൽ അദ്ദേഹം ഇന്ത്യൻ നാഷണൽ കോൺഗ്രസുമായി ചേർന്ന് പ്രവർത്തിച്ചു വന്നു. 1898ലെയും 1899ലെയും കോൺഗ്രസ്‌ സമ്മേളനങ്ങളിൽ ആതുര സേവന രംഗത്ത് പ്രവർത്തിക്കുന്ന ഇന്ത്യക്കാരായുള്ള മെഡിക്കൽ ഓഫീസർമാരുടെ അവസ്ഥയെ അദ്ദേഹം കുറ്റപ്പെടുത്തി. അവർക്ക് തുല്യ പരിഗണന വേണമെന്ന് വാദിച്ചു. 1907ലെ ചിറ്റൂരിലെ ജില്ലാസമ്മേളനത്തിൽ അദ്ധ്യക്ഷനായിരുന്നു.
1916-ൽ ഇന്ത്യയുടെ പരമാധികാര സഭയിലേക്ക് ഉള്ള തെരഞ്ഞെടുപ്പിൽ പരാജയപ്പെട്ടു.തന്റെ പരാജയത്തിനു കാരണം കോൺഗ്രസിലെ ജാതി അടിസ്ഥാനപ്പെടുത്തിയുള്ള മുൻവിധി ആണെന്ന് അദ്ദേഹം കുറ്റപ്പെടുത്തി. കോൺഗ്രസിലെ ബ്രാഹ്മണാധിപത്യത്തെ എതിർത്തു. 1917-ൽ സർ ത്യാഗരോയ ചെട്ടിയുമായി ചേർന്ന് ഡോ. നായർ സൗത്ത് ഇന്ത്യൻ ലിബറൽ ഫെഡറേഷൻ സ്ഥാപിച്ചു. ഇത് പിന്നീട് ജസ്റ്റിസ്‌ പാർട്ടി എന്ന് അറിയപ്പെട്ടു.

1916-ല മദ്രാസ്സിൽ നടന്ന ഒരു സമ്മേളനത്തിൽ ഡോ. ടി എം നായരും ത്യാഗരോയ ചെട്ടിയും പങ്കെടുത്തു. അബ്രാഹ്മണർക്ക് വേണ്ടി ശബ്ദം ഉയർത്താൻ ഒരു പത്രം ഉണ്ടാവണം എന്ന ആവശ്യം മുന്നോട്ട് വന്നു. 1917 ഫെബ്രുവരി 26 മുതൽ ജസ്റ്റിസ്‌ പ്രസാധനം ആരംഭിച്ചു. 1919-ൽ തന്റെ മരണം വരെ ഡോ. നായർ അതിന്റെ പത്രാധിപരായിരുന്നു. ഈ പത്രത്തിലൂടെ ദേശിയ പ്രസ്ഥാനത്തിലെയും ഹോം റൂൾ പ്രസ്ഥാനത്തിലെയും തന്റെ എതിരാളികളെ നായർ ആക്രമിച്ചു.

1918-19 കാലയളവിൽ അദ്ദേഹം ഇംഗ്ലണ്ടിലേക്ക് പോകാൻ തീരുമാനിച്ചു. സാമുദായിക പ്രാതിനിധ്യാതെ പറ്റി സംയുക്ത പാർലമെന്ററി കമ്മിറ്റി മുന്പകെയുള്ള പിന്തുണയ്ക്ക്‌ വേണ്ടി ആയിരുന്നു ഇത്. ആരോഗ്യം മോശമാകയാൽ സഹപ്രവാർത്തകരായ ഡോക്ടർമാർ യാത്ര വിലക്കിയെങ്കിലും അദ്ദേഹം അത് അവഗണിച്ചു. ബ്രിട്ടീഷ്‌ പാർലമെന്റിൽ പ്രസംഗിച്ചിട്ടുള്ള ചുരുക്കം ചില ഇന്ത്യക്കാരിൽ ഒരാളാണ് അദ്ദേഹം. പക്ഷേ ഇന്ത്യക്ക് വേണ്ടിയുള്ള സെക്രട്ടറി ആയ എഡ്വിൻ സാമുവൽ മൊണ്ടാഗുവിന്റെ കല്പനയെക്കുറിച്ച് പരസ്യമായി സംസാരിക്കുന്നതിൽ നിന്ന് അദ്ദേഹത്തെ വിലക്കിയിരുന്നു. പ്രമേഹം, ബ്രൈറ്റ് രോഗം എന്നിവ മൂലം ഉണ്ടായ ഹൃദയരോഗം മൂലം 1919 ജൂലൈ 17-ന് അദ്ദേഹം അന്തരിച്ചു. ഇന്ത്യയിലേക്ക്‌ കൊണ്ട് വന്ന അദ്ദേഹത്തിന്റെ മൃതദേഹം ഗോൾഡേഴ്സ് ഗ്രീനിൽ സംസ്കരിച്ചു. അദ്ദേഹത്തിന്റെ വേഷവും മര്യാദകളും പാശ്ചാത്യ ചായ്വുള്ള ആളെന്ന രീതിയിൽ തെറ്റിദ്ധാരണ ജനിപ്പിച്ചിരുന്നു എങ്കിലും അദ്ദേഹം സ്വന്തം നാടിനെ വളരെ സ്നേഹിച്ചിരുന്നു. അദ്ദേഹം സംസാരിക്കുവാനും എഴുതുവാനും ഉപയോഗിച്ചിരുന്നത് മലയാളം തന്നെ ആയിരുന്നു.

2008-ൽ അദ്ദേഹത്തിന്റെ സ്മരണാർത്ഥം ഇന്ത്യാ ഗവൺമെൻറ് തപാൽ സ്റ്റാമ്പ്‌ പുറത്തിറക്കിയിരുന്നു. ചെന്നൈ ടി നഗറിലുള്ള ഡോ. നായർ റോഡ്‌ അദ്ദേഹത്തിന്റെ പേരിലുള്ളതാണ്.




</doc>
<doc id="214789" url="https://ml.wikipedia.org/wiki?curid=214789" title="ഗൗളിക്കിളി">
ഗൗളിക്കിളി

കേരളത്തിലെ മിക്ക കാടുകളിലും ധാരാളമായി കാണുന്ന ഒരിനം പക്ഷിയാണ് ഗൗളിക്കിളി. രൂപസൗന്ദര്യവും പെരുമാറ്റത്തിലെ സവിശേഷതകളും ഇതിനു കൂടുതൽ ശ്രദ്ധേയത നൽകുന്നു.

ഒറ്റനോട്ടത്തിൽ ആകെ തിളങ്ങുന്ന നീല നിറമാണെന്നു തോന്നും. പൂവന് ദേഹത്തിന്റെ മേൽഭാഗമെല്ലാം ഊതഛായയുള്ള കടുംനീലയാണ്. വെളുത്ത താടിയും തൊണ്ടയും ഒഴിച്ചാൽ അടിഭാഗമെല്ലാം ഏറെക്കുറെ ചുകപ്പു ഛായയുള്ള തവിട്ടുനിറം. നെറ്റിത്തടം നല്ല ഒളിയുള്ള കറുപ്പ്. കണ്ണിനു മീതെ തുടങ്ങി പുറകോട്ടു പോകുന്ന ഒരു പട്ടയുള്ളതിനും നല്ല കറുപ്പു നിറമാണ്. പവിഴം പോലെ ചുകന്ന കൊക്കും മഞ്ഞ കണ്ണുകളും. പൂവനും പിടയും തമ്മിൽ പുറമേ തിരിച്ചറിയാവുന്ന ഒരു വ്യത്യാസം പിടയ്ക്കു കണ്ണിനു പുറകെ കറുത്ത പട്ടയില്ല എന്നതാണ്.
ഗൗളിക്കിളികൾക്ക് മരംകൊത്തി വംശത്തിലെ ചെറിയ ജാതികളോട് വളരെ സാദൃശ്യം ഉണ്ട്.

ഇന്ത്യയിൽ ഉടനീളം, പ്രത്യേകിച്ച് പശ്ചിമഘട്ടത്തിൽ, പാകിസ്താൻ , ശ്രീലങ്ക, ഇന്തോനേഷ്യ , തെക്കൻ ചൈനയുടെ കിഴക്കൻ മേഖല എന്നിവടങ്ങളിൽ ഈ പക്ഷിയെ ധാരാളം കണ്ടു വരുന്നു.

മരത്തടികളിൽ ഉള്ള പുഴുക്കളും എട്ടുക്കാലികളും ആണ് ഗൗളിക്കിളിയുടെ പ്രധാന ഭക്ഷണം.

ഗൗളികിളിയെ സാധാരണ കാണാനാവുന്നത് മറ്റു ചെറുപക്ഷികളുമായി ചേർന്ന് ഇരതേടി നടക്കുമ്പോഴാണ്. മറ്റുള്ളവ പറന്നും ചാടിയും തിരക്കിട്ട് ഇര തേടുമ്പോൾ ഗൗളികിളികൾ മരങ്ങളിൽ ഓടിനടന്നു ഇര പിടിക്കുന്നു. മരത്തടികളിൽ അനായാസേന ഓടാനും കൊമ്പുകളിൽ കിഴുക്കാം തൂക്കായി നടക്കാനും ഇവക്കു കഴിയും. ഈ പക്ഷിയുടെ ഇഷ്ടസഞ്ചാരരീതികളിലൊന്ന് മരത്തടിയിൽ മുകളിൽ നിന്ന് താഴോട്ട് ഇറങ്ങുകയാണ്. മിക്ക മരംകൊത്തികൾക്കും ഈ കഴിവില്ല. ചിലപ്പോൾ മരംകൊത്തിയും താഴോട്ടിറങ്ങും; പക്ഷേ അത് ഉരസി വീഴുന്നപോലെ ആണ് തോന്നുക. തല അപ്പോഴും മുകളിലേക്ക് ചൂണ്ടി തന്നെ നിൽക്കും. ഗൗളിക്കിളി അങ്ങനെയല്ല. അത് ചുമരിലെ ചലനത്തിൽ ഗൗളി കാണിക്കുന്ന മുഴുവൻ സാമർത്ഥ്യവും മരത്തടിയിൽ കാണിക്കും. 

മരംകൊത്തികൾക്ക് തടികളിൽ തത്തിക്കയറുവാൻ വാലിന്റെ സഹായം കൂടിയേ തീരൂ. എന്നാൽ ഗൗളിക്കിളിയുടെ കുറിയ വാൽ അതിനു പ്രയോജനപ്പെടുന്നില്ല. പക്ഷിയെ മരത്തടിയിൽ പിടിച്ചു നിൽക്കുന്നതിനു വാൽ ഒട്ടും സഹായിക്കുന്നില്ല. കാലുകളുടെ കഴിവുകൊണ്ട് മാത്രം മരത്തടിയിൽ പല വിദ്യകളും കാണിക്കുന്ന ഗൗളിക്കിളി തല കീഴ്പ്പോട്ടാക്കി ഓടുന്നതിനിടയിൽ കൂടെകൂടെ തല പൊക്കി ചുറ്റും ഒന്ന് നോക്കും. തിരക്കിട്ട് ഓടിനടന്നു ഇര തേടുമ്പോൾ 'കോട്ടെ-കോട്ടെ' എന്നും, നേരിയ സ്വരത്തിൽ 'ചിപ്പ്-ചിപ്പ്-ചിപ്പ്-ചിപ്പ് ' എന്നും ശബ്ദിക്കും. ചിലപ്പോൾ സൂചിമുഖിയുടെ ശബ്ദത്തോട് സാദൃശൃമുള്ള ഒരു ചൂളം വിളിയും നടത്താറുണ്ട്.

ഗൌളിക്കിളിയുടെ പ്രജനനകാലം ജനുവരി തൊട്ട് ഏപ്രിൽ വരെ ആണ്. മരത്തടിയിലെ മാളങ്ങളിൽ ആണ് കൂട് കെട്ടുക. പക്ഷേ സ്വന്തമായി കൂടുകൂട്ടുവാൻ കഴിവില്ലാത്തതിനാൽ പ്രകൃത്യായുള്ളതോ മറ്റു പക്ഷികൾ ഉണ്ടാക്കി ഉപേക്ഷിച്ചതോ ആയ മാളങ്ങളിൽ ആണ് കൂട് ഉണ്ടാക്കുന്നത്. പ്രവേശനദ്വാരം ആവശ്യത്തിൽ കൂടുതൽ വലിപ്പമുള്ളതാണെങ്കിൽ നനഞ്ഞ ചെളിമണ്ണു ഉപയോഗിച്ച് അതിന്റെ വിസ്താരം ചുരുക്കുക പതിവാണ്. ഗൌളിക്കിളികൾ കുഞ്ഞുങ്ങൾക്കായി കൂടുകളിൽ നാരുകൾ, രോമം, മരത്തടികളിൽ വളരുന്ന പൂപ്പ്, തൂവലുകൾ എന്നിവ കൊണ്ട് മെത്ത പണിഞ്ഞതിനു ശേഷമേ മുട്ട ഇടുകയുള്ളൂ. ഇരുണ്ട മാളത്തിലാണ് കൂടെങ്കിലും മുട്ടകൾ വെള്ളയല്ല. ചുകപ്പോ ഇളം ഊതനിറമോ ആയ അനവധി കുത്തുകളും പുള്ളികൾ കൊണ്ട് മുട്ടത്തോട് മൂടിയിരിക്കും.



</doc>
<doc id="214807" url="https://ml.wikipedia.org/wiki?curid=214807" title="ദൈബചന്ദ്ര താലൂക്ദാർ">
ദൈബചന്ദ്ര താലൂക്ദാർ

കവി, നാടകകൃത്ത്, നോവലിസ്റ്റ്, സാമൂഹിക പരിഷ്കർത്താവ് എന്നീ നിലകളിൽ പ്രസിദ്ധനായിരുന്നു ദൈബചന്ദ്ര താലൂക്ദാർ. അസമിലെ നൽബാരി ജില്ലയിൽ 1900-ൽ ജനിച്ചു. ഗുവാഹത്തിയിലെ കോട്ടൺ കോളജിൽനിന്ന് ബിരുദം നേടിയശേഷം ഗുവാഹത്തി ജില്ലാകോടതിയിൽ ഓഫീസ് അസിസ്റ്റന്റായി.

1922-ൽ ആദ്യ കാവ്യമായ പ്രേംപാത് പ്രസിദ്ധീകരിച്ചു. തുടർന്ന് 1923-ൽ കുഹിമാല എന്ന കാവ്യസമാഹാരവും പ്രസിദ്ധീകൃതമായി. "കഥാഗീത" (Ballad) വിഭാഗത്തിൽ വരുന്നവയാണ് ഈ രണ്ട് കൃതികളും. ഗ്രാമീണജീവിതത്തോടുള്ള വിരക്തിയാണ് ഇവയുടെ പ്രമേയം. സൗന്ദര്യ (1930) എന്ന കാവ്യത്തിൽ പ്രകൃതിയുടെ അഭൗമ സൗന്ദര്യത്തിന്റെ വിവിധ തലങ്ങളെ, പ്രഭാതം മുതൽ പ്രദോഷം വരെ പ്രകൃതിക്കു വരുന്ന വ്യതിയാനങ്ങളെ തന്മയീഭാവത്തോടെ കവി ആഖ്യാനം ചെയ്തിരിക്കുന്നു.

നാടകരചനയിലും പ്രസിദ്ധനായ ഇദ്ദേഹം 
എന്നിങ്ങനെ അഞ്ച് ചരിത്ര നാടകങ്ങൾ രചിച്ചിട്ടുണ്ട്. ഈ അഞ്ച് നാടകങ്ങളും അസമിലെ പ്രധാന ചരിത്രസംഭവങ്ങളെ ഇതിവൃത്തമാക്കി രചിച്ചിട്ടുള്ളവയാണ്. ബമുനി കൊൻവർ അഹോം രാജാവായിരുന്ന രാജസുഭംഗപ്പയുടെ കഥയും, അസൊം പ്രതിഭ രാജാവായ നരനാരായണന്റെ ചരിതങ്ങളുമാണ് ഇതിവൃത്തമാക്കിയിരിക്കുന്നത്. പൂർവ കവികളായ ശങ്കർദേവിന്റെയും മാധവദേവിന്റെയും പ്രതിഭ തെളിയിക്കാൻ അവർക്ക് രാജാവ് നൽകിയ പ്രോത്സാഹനങ്ങളെക്കുറിച്ചും നാടകങ്ങളിൽ വർണിക്കുന്നു. ഭാസ്കർ ബർമനിൽ 7-ആം നൂറ്റാണ്ടിൽ അസമിൽ (കാമ്രൂപ്) ഭരണം നടത്തിയിരുന്ന ഭാസ്കരവർമന്റെയും ഹർഷവർധനന്റെയും സൗഹൃദവും രാജ്യഭരണവുമാണ് ഇതിവൃത്തം. ഹരദത്തയിൽ അഹോം രാജ്യത്തെ ഭടന്മാരും കാമ്രൂപിലെ ഹരദത്തനും തമ്മിലുള്ള യുദ്ധമാണ് വർണിച്ചിരിക്കുന്നത്. രാധാരുക്മിണി മൊവാമൊറിയയിലെ ജനങ്ങളും അഹോം രാജാവും തമ്മിലുള്ള ഉഗ്രയുദ്ധം വർണ്യവിഷയമായ നാടകമാണ്.

കവിതയ്ക്കും നാടകത്തിനും പുറമേ നോവൽരചനയിലും പ്രസിദ്ധനായിരുന്നു ഇദ്ദേഹം.
എന്നിവ ആദ്യകാലത്തു രചിച്ച നോവലുകളാണ്. ഈ സാമൂഹിക നോവലുകളിലൂടെ സാമൂഹിക പരിഷ്കരണവും ആദർശനിഷ്ഠമായ ജീവിതരീതികളുമാണ് നോവലിസ്റ്റ് അവതരിപ്പിക്കുന്നത്. സ്ത്രീവിദ്യാഭ്യാസം, അയിത്തോച്ചാടനം, നിസ്സഹകരണ പ്രസ്ഥാനം, കുടിൽ വ്യവസായം തുടങ്ങിയവയും വിഷയമാക്കിയിട്ടുണ്ട്. അസമിയ സാഹിത്യത്തിലെ വിവിധ ശാഖകൾക്ക് കനത്ത സംഭാവന നൽകിയ ദൈബചന്ദ്ര 1967-ൽ അന്തരിച്ചു. 



</doc>
<doc id="214810" url="https://ml.wikipedia.org/wiki?curid=214810" title="സ്വാതിതിരുനാൾ സംഗീത അക്കാദമി">
സ്വാതിതിരുനാൾ സംഗീത അക്കാദമി

കേരളത്തിലെ ആദ്യ സംഗീത കോളേജാണ് സ്വാതിതിരുനാൾ സംഗീത അക്കാദമി. 1938ൽ തിരുവനന്തപുരത്താണ് ഇത് സ്ഥാപിക്കപ്പെട്ടത്. ദ് മ്യൂസിക് അക്കാദമി എന്ന പേരിൽ സ്ഥാപിക്കപ്പെട്ട ഈ കോളേജിന് 1962-ലാണ് സ്വാതിതിരുനാൾ സംഗീത അക്കാദമി എന്ന പേർ നൽകപ്പെട്ടത്., മുത്തയ്യാ ഭാഗവതർ ആയിരുന്നു കോളേജിന്റെ ആദ്യ പ്രിൻസിപ്പാൾ, രണ്ടാമത്തെ പ്രിൻസിപ്പാൾ ശെമ്മാങ്കുടി ശ്രീനിവാസ അയ്യരും. 


</doc>
<doc id="214817" url="https://ml.wikipedia.org/wiki?curid=214817" title="പൊങ്ങലാട്ടു ശങ്കുണ്ണിമാരാർ">
പൊങ്ങലാട്ടു ശങ്കുണ്ണിമാരാർ

വടക്കേ മലബാറിലെ പ്രശസ്തനായ ഓട്ടൻ തുള്ളൽ വിദഗ്ദ്ധനും സോപാനസംഗീതഗായകനുമാണ് പൊങ്ങലാട്ടു ശങ്കുണ്ണി മാരാർ എന്ന പി.എസ്. മാരാർ(26 ജനുവരി 1913 - 6 ഫെബ്രുവരി 2015). എട്ടുപതിറ്റാണ്ടായി ഓട്ടൻതുള്ളൽ, കഥകളി സംഗീതം, വാദ്യകല, സോപാനസംഗീതം എന്നീ രംഗങ്ങളിൽ പ്രവർത്തിച്ചിരുന്നു .
കണ്ണൂർ എടക്കാട് വാദ്യാടിയന്തിരക്കാരായ പൊങ്ങലാട്ടു തറവാട്ടിൽ ജനിച്ചു. പയ്യന്നൂർ ശങ്കരമാരാരുടെയും പാർവതി മാരാസ്യാരുടെയും മകനാണ്. ഇടയ്ക്ക, ചെണ്ട, തിമില, നാഗസ്വരം, മൃദംഗം എന്നിവ വിദഗ്ദ്ധമായി കൈകാര്യം ചെയ്യും. ഓട്ടൻതുള്ളലിൽ വേഷത്തിലും പിൻപാട്ടിലും കേമൻ. തേമാനം വീട്ടിൽ ശങ്കരമാരാർ, കുഞ്ഞിരാമപൊതുവാൾ എന്നിവർ ഓട്ടൻതുലിൽ ഗുരുക്കന്മാർ.
ചെണ്ട, തിമില എന്നിവയിൽ വടക്കേ മലബാറിലെ പ്രശസ്ത തായമ്പക കലാകാരനായ കൊട്ടില കൃഷ്ണമാരാരാണ്‌ ഗുരു. 

സോപാനസംഗീതം, ശാസ്ത്രീയസംഗീതം എന്നിവ ആദ്യം തിരുവേങ്ങാട്‌ നാരായണൻ നായർ ഭാഗവതരുടെ അടുത്തും പിന്നീട് അമ്മാവനായ പൊങ്ങലാട്ട് കൃഷ്ണമാരാരുടെയടുത്തും അഭ്യസിച്ചു. ഉച്ചഭാഷിണിയുടെ സഹായമില്ലാതെ ദൂരെ കേൾക്കുന്ന വിധം പാടുന്നതിനുള്ള അമ്മാവന്റെയും മരുമകന്റെയും കഴിവു പേരു കേട്ടതാണ്‌. ഉച്ചത കൂടിപ്പോയതിനാലാണത്രെ, ശങ്കുണ്ണിമാരാർ ആകാശവാണിയുടെ ഓഡിഷൻ ടെസ്റ്റിൽ പരാജയപ്പെട്ടുപോയി.

2013 ജനുവരി 26ന്‌ മാരാർക്ക് നൂറു തികഞ്ഞു.



</doc>
<doc id="214822" url="https://ml.wikipedia.org/wiki?curid=214822" title="പിയേർ ദൈയി">
പിയേർ ദൈയി

ഫ്രഞ്ച് തത്ത്വചിന്തകനും വൈദികനുമായിരുന്നു പിയേർ ദൈയി. 1380-ൽ സോർബോണിൽ നിന്ന് ഡോക്ടറേറ്റ് നേടിയ ഇദ്ദേഹം 1389-ൽ പാരിസ് സർവ്വകലാശാലയുടെ ചാൻസലറായി നിയമിതനായി. 1395-ൽ ബിഷപ്പായി അവരോധിക്കപ്പെട്ടു. 1411-ൽ കർദിനാൾസ്ഥാനം ലഭിച്ചു. കൺസിലിയർവാദത്തിന്റെ (കത്തോലിക്കാസഭയിലെ പരമാധികാരം സഭയുടെ പേരിൽ പ്രവർത്തിക്കുന്ന ഒരു കൌൺസിലിൽ നിക്ഷിപ്തമാണെന്നും മാർപാപ്പയുടെ പ്രവർത്തനം തൃപ്തികരമല്ലെങ്കിൽ അദ്ദേഹത്തെ പുറത്താക്കാൻ കൗൺസിലിന് അധികാരമുണ്ടെന്നുമുള്ള വാദം) വക്താവായിരുന്ന ദൈയിയും ശിഷ്യനായ ഗെർസണും 1414-18-ലെ കോൺസ്റ്റൻസ് കൌൺസിലിൽ പ്രധാന പങ്കു വഹിച്ചു. മൈർകോർട്ടിലെ ജോണിന്റെ (John of Mirecourt) നാമമാത്രവാദം ഇദ്ദേഹത്തെ ഗണ്യമായി സ്വാധീനിക്കുകയുണ്ടായി. ജ്യോതിഷത്തിന് ചരിത്രവും ദൈവശാസ്ത്രവുമായുള്ള ബന്ധം പഠനവിധേയമാക്കിയ ഇദ്ദേഹം 1414-ൽ പ്രസിദ്ധീകരിച്ച ട്രാക്ടേറ്റസ് ദ കോൺകോർഡിയ അസ്ട്രൊനൊമിക്കെ (Tractatus de Concordia astronomicae) എന്ന കൃതിയിൽ 1789-ലെ ഫ്രഞ്ച് വിപ്ലവത്തെക്കുറിച്ച് പ്രവചിച്ചിട്ടുണ്ട്. ബൊയെതിയസ്, പീറ്റർ ലൊംബാർഡ് തുടങ്ങിയവരുടെ കൃതികൾക്ക് ഇദ്ദേഹം വ്യാഖ്യാനങ്ങൾ തയ്യാറാക്കി.

ദൈയിയുടെ വിജ്ഞാനസിദ്ധാന്തം സ്വാഭാവികവും കേവലവുമായ ജ്ഞാനത്തെയും യുക്ത്യധിഷ്ഠിതവും ആപേക്ഷികവുമായ ജ്ഞാനത്തെയും വേർതിരിക്കുന്നു. പരീക്ഷണങ്ങളിൽനിന്നു ലഭിക്കുന്ന അറിവ് നിസ്സന്ദേഹം സ്വീകരിക്കാനാവില്ല എന്നും ഇദ്ദേഹം അഭിപ്രായപ്പെടുന്നു. ദൈവത്തിന്റെ സാക്ഷാൽ ശക്തിയും ഭൂമിയിൽ നിയുക്തമായ ശക്തിയും തമ്മിൽ വ്യത്യാസമുണ്ടെന്നും ഇദ്ദേഹം വാദിച്ചു. ഇദ്ദേഹത്തിന്റെ ധർമശാസ്ത്രവും വൈദിക നിഷ്ഠകളും പ്രൊട്ടസ്റ്റന്റിസത്തിന്റെയും ലൂഥറനിസത്തിന്റെയും ആശയങ്ങളെ മുൻകൂട്ടി സൂചിപ്പിക്കുന്ന തരത്തിലുള്ളവയായിരുന്നു.



</doc>
<doc id="214826" url="https://ml.wikipedia.org/wiki?curid=214826" title="മലമ്പരത്തി">
മലമ്പരത്തി

പിണർ, പൊട്ടക്കാവളം, പീനാറി എന്നെല്ലാം അറിയപ്പെടുന്ന മലമ്പരത്തി ആന്തമാനിലും ഇന്ത്യ കൂടാതെ ആഫ്രിക്ക, ശ്രീലങ്ക, മ്യാന്മർ എന്നിവിടങ്ങളിലും കണ്ടുവരുന്നു. . Java-Olive, Skunk tree, Poon tree എന്നെല്ലാം പേരുകളുണ്ട്. 30 മീറ്റർ വളരുന്ന വന്മരം. ഇലയ്ക്കും പൂവിനും തൊലിയ്ക്കുമെല്ലാം ദുർഗന്ധമുണ്ട്. വളരെ ഭംഗിയുള്ള പൂക്കൾ, സുന്ദരമായ കായ്കൾ, വറുത്താൽ കഴിക്കാൻ പറ്റുന്ന കുരുക്കൾ, പക്ഷേ ഈ മരത്തിന്റെയും പൂവിന്റെയും ദുർഗന്ധം അസഹ്യമാണ്. ഈടും ബലവും കുറഞ്ഞ തടിയുള്ള ഈ ഇലപൊഴിയും വൃക്ഷത്തിന് കഠിനമായ ചൂടും തണുപ്പും പിടിക്കില്ല. വറുക്കാത്ത കുരുവിന് വിഷമുണ്ടായേക്കാം. വലിയ പരിചരണമൊന്നും വേണ്ടാത്ത മരമാണിത്. കുരുവിന്റെ എണ്ണ പ്രമേഹത്തിനും പൊണ്ണത്തടിക്കുമെതിരെ ഔഷധമാണ്.



</doc>
<doc id="214830" url="https://ml.wikipedia.org/wiki?curid=214830" title="പീലിവാക">
പീലിവാക

മധ്യരേഖാപ്രദേശങ്ങളിൽ കാണുന്ന, വളരെവേഗം വളരുന്ന ഇലപൊഴിക്കുന്ന ഒരു വന്മരം. 20-28 മീറ്റർ ഉയരം വയ്ക്കും.. മറ്റു വാകകളേക്കാൾ ആയുസ്സു കുറവാണ്. കടുപ്പം കുറഞ്ഞ തടി. കടലാസ് പൾപ്പിന് ഉത്തമമാണ്. കാട്ടുപോത്തും മാനും കാട്ടിൽ ഇവയുടെ തൈകൾ തിന്നുന്നതിനാൽ സ്വാഭാവികപുനരുത്പാദനം നാന്നായുണ്ടെങ്കിലും എണ്ണത്തിൽ കുറവാണ്. വർഷത്തിൽ 5 മീറ്റർ വരെ ഉയരം വയ്ക്കും, 15 സെന്റിമീറ്ററോളം വ്യാസവും. ഏറ്റവും വേഗതയിൽ വളരുന്ന മരങ്ങളിൽ പീലിവാക മുമ്പനാണ്. ഇന്തോനേഷ്യയിൽ മുയലുകളുടെ ഇഷ്ടഭക്ഷണമാണത്രേ പീലിവാക. നൈട്രജൻ മണ്ണിലുണ്ടാക്കാനുള്ള കഴിവുണ്ട്. വലിയ കാറ്റത്ത് മറിഞ്ഞ് വീണ് മണ്ണൊലിപ്പ് ഉണ്ടാക്കുന്ന വൃക്ഷമാണിത്. അതിനാൽ മലഞ്ചെരുവിൽ നട്ടുപിടിപ്പിക്കാൻ നല്ലതല്ല. കാലിത്തീറ്റയായി ഉപയോഗിക്കാറുണ്ട്. വിറകിനും വളരെ നല്ലത്. വളരെ വേഗം വളരുന്നതിനാൽ ധാരാളം വെളിച്ചം ഇഷ്ടപ്പെടുന്ന മരമാണ്.



</doc>
<doc id="214834" url="https://ml.wikipedia.org/wiki?curid=214834" title="കോപ്പെൽ (ടെക്സസ്)">
കോപ്പെൽ (ടെക്സസ്)

അമേരിക്കൻ ഐക്യനാടുകളിലെ ടെക്സസ് സംസ്ഥാനത്ത് ഡാളസ് കൗണ്ടിയുടെ വടക്കുപടിഞ്ഞാറെ അറ്റത്തു സ്ഥിതി ചെയ്യുന്ന നഗരമാണ് കോപ്പെൽ. വടക്കുള്ള ഒരു ചെറിയ ഭാഗം ഡെന്റൺ കൗണ്ടിയിലും പെടുന്നു. 2010ലെ സെൻസസ് പ്രകാരം ഇവിടെ 38,659 പേർ വസിക്കുന്നു. 



</doc>
<doc id="214838" url="https://ml.wikipedia.org/wiki?curid=214838" title="ഡാളസ് കൗണ്ടി (ടെക്സസ്)">
ഡാളസ് കൗണ്ടി (ടെക്സസ്)

അമേരിക്കൻ ഐക്യനാടുകളിലെ ടെക്സസ് സംസ്ഥാനത്തെ ഡാളസ്-ഫോർട്ട്‌വർത്ത്-ആർലിങ്ടൺ മെട്രോപ്പൊളിറ്റൻ പ്രദേശത്തുള്ള ഒരു കൗണ്ടിയാണ് ഡാളസ് കൗണ്ടി. 1846ൽ സ്ഥാപിതമായ കൗണ്ടി അമേരിക്കൻ ഐക്യനാടുകളുടെ 11ആമത്തെ വൈസ് പ്രസിഡന്റായ ജോർജ്ജ് മിഫ്ലിൻ ഡാളസിന്റെ നാമധേയമാണ് സ്വീകരിച്ചിരിക്കുന്നത്. 2010ലെ സെൻസസ് പ്രകാരം 2,368,139 പേർ വസിക്കുന്ന കൗണ്ടിയാണ് അമേരിക്കൻ ഐക്യനാടുകളിലെ ഒൻപതാമത്തെ ഏറ്റവും ജനവാസമുള്ള കൗണ്ടി.

ഡാളസ് കൗണ്ടിയുടെ ആസ്ഥാനം ഡാളസ് നഗരമാണ്.



</doc>
<doc id="214852" url="https://ml.wikipedia.org/wiki?curid=214852" title="കോളിൻ കൗണ്ടി (ടെക്സസ്)">
കോളിൻ കൗണ്ടി (ടെക്സസ്)

അമേരിക്കൻ ഐക്യനാടുകളിലെ ടെക്സസ് സംസ്ഥാനത്തെ ഒരു സബ്-അർബൻ കൗണ്ടിയാണ് മക്കിന്നി ആസ്ഥാനമായുള്ള കോളിൻ കൗണ്ടി. 2010ലെ കാനേഷുമാരി പ്രകാരം 782,341 പേർ വസിക്കുന്നു. കൗണ്ടിയും കൗണ്ടി ആസ്ഥാനവും നാമകരണം ചെയ്തിരിക്കുന്നത് ടെക്സസ് സ്വാതന്ത്ര്യപ്രഖ്യാപനം രൂപപ്പെടുത്തിയ അഞ്ചു പേരിലൊരാളും പ്രഖ്യാപനം ഒപ്പിട്ടവരിൽ ഏറ്റവും പ്രായംചെന്നായാളുമായ കോളിൻ മക്കിന്നിയുടെ (1766 - 1861) പേരിലാണ്.

അലെൻ, ഫ്രിസ്ക്കൊ, മക്കിന്നി, പ്ലേനോ, റിച്ചാർഡ്സൺ, വൈലി, and മർഫി എന്നീ നഗരങ്ങളിലായി വ്യാപിച്ചു കിടക്കുന്ന കോളിൻ കൗണ്ടി ഡാളസ്-ഫോർട്ട്‌വർത്ത്-ആർലിങ്ടൺ മെട്രോപ്പൊളിറ്റൻ പ്രദേശത്തിന്റെ ഭാഗമാണ്. ഡാളസ് നഗരത്തിന്റെ ചെറിയൊരു ഭാഗവും കൗണ്ടിയുടെ ഭാഗമായുണ്ട്.



</doc>
<doc id="214876" url="https://ml.wikipedia.org/wiki?curid=214876" title="തായ്ഷോ ചക്രവർത്തി">
തായ്ഷോ ചക്രവർത്തി

ജപ്പാനിലെ 123-ആമതു ചക്രവർത്തിയായിരുന്നു തായ്ഷോ ചക്രവർത്തി (1879 ഓഗസ്റ്റ് 31 – 1926 ഡിസംബർ 25) . മെയ്ജി ചക്രവർത്തിക്കു ശേഷവും ഹിരോഹിതോ ചക്രവർത്തിക്കു മുമ്പുമുള്ള കാലഘട്ടത്തിലായിരുന്നു ഇദ്ദേഹം അധികാരത്തിലിരുന്നത്. ഇദ്ദേഹത്തിന്റെ യഥാർഥ പേര് "യോഷിഹിതോ" എന്നാണ്. ജപ്പാൻ ചരിത്രത്തിൽ "തായ്ഷോ കാലഘട്ടം" എന്നറിയപ്പെടുന്ന കാലത്ത് ഭരണം നടത്തിയിരുന്നതിനാലാണ് ഇദ്ദേഹം മരണാനന്തരം തായ്ഷോ ചക്രവർത്തിയെന്ന് അറിയപ്പെടുന്നത്. 

മെയ്ജി ചക്രവർത്തിയുടെ മൂന്നാമത്തെ പുത്രനായി 1879 ഓഗസ്റ്റ് 31-ന് ടോക്യോയിൽ തായ്ഷോ ജനിച്ചു. "യനഗിഹാര നാരുകോ" ആണ് മാതാവ്. ഇദ്ദേഹം ചെറുപ്പത്തിലേ പൂർണ ആരോഗ്യവാൻ ആയിരുന്നില്ല. പിയേഴ്സ് (Peer's) സ്കൂളിൽ (ഇപ്പോൾ ഗോകുഷുയിൻ സർവ്വകലാശാല) ആയിരുന്നു വിദ്യാഭ്യാസം. പാശ്ചാത്യ വിദ്യാഭ്യാസത്തോടൊപ്പം ജാപ്പനീസ്, ചൈനീസ് ക്ലാസ്സിക്കുകളും പഠിച്ചു. എട്ടുവർഷത്തെ ഔപചാരിക വിദ്യാഭ്യാസത്തിനുശേഷം പ്രത്യേക ട്യൂട്ടർമാരുടെ കീഴിലായിരുന്നു പഠനം. ഇക്കൂട്ടത്തിൽ ഫ്രാൻസ്കാരും ഇംഗ്ലീഷുകാരും അമേരിക്കക്കാരും ഉൾപ്പെട്ടിരുന്നു.

മെയ്ജി ചക്രവർത്തിയുടെ മൂത്ത രണ്ട് പുത്രന്മാർ മരണമട ഞ്ഞതിനെത്തുടർന്ന് യോഷിഹിതോയെ 1889-ൽ ഭാവി ചക്രവർ ത്തിയായി നിയോഗിച്ചിരുന്നു. 1900-ൽ "സദാകോ" രാജകുമാരിയെ ഇദ്ദേഹം വിവാഹം കഴിച്ചു. പിതാവിന്റെ മരണത്തെത്തുടർന്ന് 1912 ജൂലൈ 30-ന് ഇദ്ദേഹം അധികാരത്തിലേറി. മെയ്ജി കാലഘട്ടത്തു തുടങ്ങിവച്ച ആധുനികവത്കരണവും പാശ്ചാത്യവത്കരണവും ഇദ്ദേഹത്തിന്റെ കാലത്തും തുടർന്നു. ആഭ്യന്തര രംഗത്ത് പാർലമെന്ററി പ്രവർത്തനങ്ങളുടെ വിപുലീകരണം ഇക്കാലത്തുണ്ടായി. ഇദ്ദേഹം പിതാവിനെപ്പോലെ രാഷ്ട്രീയ കാര്യങ്ങളിൽ സജീവമായിരുന്നില്ല. അനാരോഗ്യം നിമിത്തം 1921 മുതൽ ഭരണകാര്യങ്ങളിൽനിന്നു വിട്ടുനിന്നു. തുടർന്ന് ഇദ്ദേഹത്തിന്റെ മരണം വരെ പുത്രൻ ഹിരോഹിതോ റീജന്റായി ഭരണം നടത്തി. 1926 ഡിസംബർ 25-ന് ഇദ്ദേഹം മരണമടഞ്ഞു.



</doc>
<doc id="214881" url="https://ml.wikipedia.org/wiki?curid=214881" title="പുന്നപ്പൈൻ">
പുന്നപ്പൈൻ

35 മീറ്ററോളം ഉയരത്തിൽ വളരുന്ന വന്മരമാണ് പുന്നപ്പൈൻ. . മലമ്പുന്ന, പുന്നപ്പ, കാട്ടുപുന്ന എന്നെല്ലാം അറിയപ്പെടുന്നു. പത്തേമാരിക്ക് പായ്മരമായി പണ്ട് ഈ മരം ഉപയോഗിച്ചിരുന്നു. പുന്നമരത്തോട് നല്ല സാമ്യമുണ്ട്. ഇതിന്റെ കുരുവിൽ നിന്നും എണ്ണ എടുക്കാം. ഭാരവും ഈടുമുള്ള തടിക്ക് നല്ല കടുപ്പവുമുണ്ട്. പശ്ചിമഘട്ടത്തിൽ ധാരാളമായി വളരുന്നുണ്ട്. കായ ഭക്ഷ്യയോഗ്യമാണെന്ന് ഇവിടെ കാണുന്നു. കാട്ടുപുന്ന ഏഷ്യയിലെ പല രാജ്യങ്ങളിലും കണ്ടുവരുന്നു.



</doc>
<doc id="214883" url="https://ml.wikipedia.org/wiki?curid=214883" title="പൂതംകൊല്ലി">
പൂതംകൊല്ലി

പശ്ചിമഘട്ടത്തിൽ മുഖ്യമായി തെക്കൻ കർണ്ണാടകത്തിൽ കാണുന്ന 30 മീറ്ററോളം ഉയരം വയ്ക്കുന്ന ഒരു വൻവൃക്ഷമാണ് പൂതംകൊല്ലി അഥവാ "വയില" അല്ലെങ്കിൽ "വയല". നിത്യഹരിതവൃക്ഷമാണ്. നീർവാർച്ചയുള്ള എക്കൽമണ്ണാണ് പ്രിയം. കൂട്ടമായി വളരുന്നു. തടിക്ക് നല്ല ഭാരവും ഉറപ്പുമുണ്ട്. വിത്തിന് ജീവനക്ഷമത കുറവായതിനാൽ വംശവർദ്ധന കുറവാണ്. ഗർഭനിരോധനമാർഗ്ഗമായി വേര് ഉപയോഗിക്കുന്നു. പൂതംകൊല്ലിയുമായി നല്ല സാമ്യമുള്ള ഒരു വൃക്ഷമാണ് പുളിവയില.



</doc>
<doc id="214886" url="https://ml.wikipedia.org/wiki?curid=214886" title="ഇ.എം.എസ്. ഭവനപദ്ധതി">
ഇ.എം.എസ്. ഭവനപദ്ധതി

കേരളത്തിലെ ഭവനരഹിതരായ പാവപ്പെട്ട ആളുകൾക്ക് തദ്ദേശ സ്വയംഭരണ സ്ഥാനങ്ങളുടെ ധനസഹായത്തോടെ വീടുകൾ നിർമ്മിച്ചുനൽകുന്നതിനുള്ള പദ്ധതിയാണ് ഇ.​എം.എസ്. സമ്പൂർണ്ണ ഭവനപദ്ധതി.

അഞ്ചുലക്ഷത്തോളം ഭവനരഹിത കുടുംബങ്ങൾ കേരളത്തിലുണ്ടെന്നാണ് 2008-ലെ കണക്ക്. രണ്ടുലക്ഷത്തോളം ഭൂരഹിത ഭവനരഹിതരുമുണ്ട്. കേരളത്തിന്റെ മുൻമുഖ്യമന്ത്രിയായിരുന്ന ഇ.എം.എസ്. നമ്പൂതിരിപ്പാടിന്റെ പേരിൽ, അദ്ദേഹത്തിന്റെ പത്താം ചരമവാർഷികത്തിൽ 2008 മാർച്ച് 19 ന്, തൃശ്ശൂർ ജില്ലയിലെ കൊടകരയിൽ ആരംഭിച്ച പദ്ധതി ഔപചാരികമായി ഉദ്ഘാടനം ചെയ്തത്, അന്നത്തെ മുഖ്യമന്ത്രി വി.എസ്. അച്യുതാനന്ദനാണ്. ഗുണഭോക്തൃവിഹിതം പൂർണ്ണമായും സൌജന്യമായ ഈ പദ്ധതിയിൽ സഹകരസ്ഥാപനങ്ങളിൽ നിന്നുമുള്ള വായ്പ ഉപയോഗിച്ച് തദ്ദേശ സ്വയംഭരണ സ്ഥാപനങ്ങളാണ് ദാരിദ്ര്യ രേഖയ്കുതാഴെയുള്ള കുടുംബങ്ങൾക്ക് വീട് നിർമ്മിക്കാനാവശ്യമായ ധനസഹായം നൽകുന്നത്. ലക്ഷം വീടുപദ്ധതിയിൽ ഉൾപ്പെടുത്തി നിർമിച്ച വീടുകളുടെ അറ്റകുറ്റപ്പണിയും ഇതിൽ ലക്ഷ്യമിടുന്നുണ്ട്. 


</doc>
<doc id="214892" url="https://ml.wikipedia.org/wiki?curid=214892" title="പ്രാദേശിക വാസ്തുവിദ്യ">
പ്രാദേശിക വാസ്തുവിദ്യ

പ്രാദേശികമായ ആവശ്യങ്ങൾ കണക്കിലെടുത്ത്, പ്രാദേശികമായ് ലഭിക്കുന്ന നിർമ്മാണ സാമഗ്രികളും നിർമ്മാണവിദ്യയും ഉപയോഗിച്ച് കെടിടങ്ങൾ നിർമ്മിക്കുന്ന വാസ്തുവിദ്യയെയാണ് പ്രാദേശിക വാസ്തുവിദ്യ(Vernacular architecture) അല്ലെങ്കിൽ തദ്ദേശീയ വാസ്തുവിദ്യ എന്ന് പറയുന്നത്. ഈ വാസ്തുവിദ്യ അതതുദേശങ്ങളുടെ പരമ്പരാഗത വാസ്തുശൈലി പിന്തുടരുന്നു. വാസ്തുവിദ്യയുടെ ഏറ്റവും ആദ്യത്തെ രൂപമാണ് ഇത്. ശാസ്ത്രസാങ്കേതിക വിദ്യകൾ അധികം വികാസം പ്രാപിക്കാത്ത ഘട്ടത്തിൽ, അവയുടെ അഭാവത്തിൽ തന്നെ മാനവർ ഭവനനിർമ്മാണം നടത്തിയിരുന്നു.
മനുഷ്യന്റെ ശീലങ്ങൾ, പരിസ്ഥിതി എന്നുതുടങ്ങി വളരെയേറെ ഘടകങ്ങൾ പ്രാദേശിക വാസ്തുവിദ്യയെ സ്വാധീനിക്കുന്നു
. ഇത് കെട്ടിടങ്ങളുടെ രൂപഭാവങ്ങളിൽ പ്രതിഫലിക്കുന്നതായ് കാണാം. 
ഒരു നാട്ടിലെ പ്രാദേശിക വാസ്തുവിദ്യയെ സ്വാധീനിക്കുന്ന ഒരു സുപ്രധാന ഘടകമാണ് ആ നാട്ടിൽ അനുഭവപ്പെടുന്ന കാലാവസ്ഥ. തണുപ്പ് കൂടുതലുള്ള നാടുകളിൽ നിർമ്മിക്കപ്പെടുന്ന വീടുകൾ തണുപ്പിൽ നിന്നും നിവാസികളെ സംരക്ഷിക്കാനുതകുന്നവിധത്തിൽ രൂപകല്പന ചെയ്തതായിരിക്കും. താപചാലകത കുറവായ, പ്രദേശികമായ് ലഭിക്കുന്ന സാമഗ്രികളാണ് ഇത്തരം ഭവനങ്ങളുടെ നിർമ്മാണത്തിനുപയോഗിക്കുന്നത്. വീടിനകത്തെ താപനില പുറത്തേതിൽനിന്നും അധികമായ് നിലനിർത്താൻ ഇത് സഹായിക്കുന്നു. 

കേരളത്തിലെ പരമ്പരാഗതശൈലിയിൽ തീർത്ത വീടുകൾക്ക് ചെരിഞ്ഞ മേൽക്കൂര ഉപയോഗിക്കുന്നതിനുകാരണം ഇവിടെ ലഭിക്കുന്ന ശക്തമായ മഴയാണ്. ഇപ്രകാരം കാലാവസ്ഥ കെടിടങ്ങളുടെ ആകൃതിയെയും സ്വാധീനിക്കുന്നു. മഴ അധികം ലഭിക്കുന്ന പ്രദേശങ്ങളിൽ സ്വാഭാവികമായ് പരന്നമേൽക്കൂരയുള്ള വീടുകൾ കുറവായിരിക്കും. 
നിവാസികളുടെ ജീവിതശൈലിയും അവർ വാസസ്ഥനത്തെ പ്രയോജനപ്പെടുത്തുന്ന രീതികളും കെടിടങ്ങളുടെ ആകൃതിയിൽ വളരെയധികം സ്വാധീനം ചൊലുത്തുന്നു. കേരളത്തിലെ പഴയ കൂട്ടുകുടുംബങ്ങളിലെ വലിയ അംഗസംഖ്യ വലിയ വീടുകളുടെ നിർമ്മാണത്തിന് വഴിതുറന്നു. കുടുബാങ്ങളുടെ സമ്പർക്കരീതികളും കെട്ടിടത്തിന്റെ ആവശ്യകതകളിൽ മാറ്റം സൃഷ്ടിക്കുന്നു.

വീടുകളുടെ പുറംകാഴ്ചയെയും സംസ്കാരം സ്വാധീനിക്കുന്നു. പല നാടുകളിലും ആളുകൾ അവരുടെ സംസ്കാരത്തിനും ആചാരങ്ങൾക്കും അനുസൃതമായ് വീട് അലങ്കരിക്കാറുണ്ട്

പ്രാദേശികമായ് ധാരാളം ലഭ്യമായതും വില തുച്ഛമായതുമായ നിർമ്മാണവസ്തുക്കളാണ് ആദ്യകാലം മുതൽക്കേ വീടുകളുടെ നിർമ്മാണത്തിന് ഉപയോഗിച്ചുവന്നിരുന്നത്. വൃക്ഷങ്ങൾ ധാരാളമായ് വളരുന്ന പ്രദേശങ്ങളിലെ പ്രധാന നിർമ്മാണ സാമഗ്രി തടിയായിരിക്കും. ഒരു പ്രദേശത്തെ കളിമണ്ണിന്റെ അധിക ലഭ്യത ഇഷ്ടികയെ ആ പ്രദേശത്തെ പ്രധാന നിർമ്മാണവസ്തുവാക്കുന്നു. ഇപ്രകാരം പ്രദേശികമായ് ലഭിക്കുന്ന വസ്തുക്കൾ കെട്ടിടനിർമ്മാണത്തിന് പ്രയോജനപ്പെടുത്തുന്നതിനാൽ പ്രാദേശിക വാസ്തുവിദ്യയെ പ്രകൃതി സൗഹൃദ വാസ്തുവിദ്യയായും, സുസ്ഥിരതയുള്ളതായും കണക്കാക്കുന്നു. സുസ്ഥിരമല്ലാത്ത കെടിടനിർമ്മാണശൈലികളെ പ്രാദേശിക വാസ്തുവിദ്യയുടെ ഭാഗമായ് കണക്കാക്കാൻ സാധ്യമല്ല.




</doc>
<doc id="214898" url="https://ml.wikipedia.org/wiki?curid=214898" title="പൂവൻകാര">
പൂവൻകാര

കേരളം, തമിഴ്‌നാട്, ശ്രീലങ്ക, മ്യാന്മർ, ആന്തമാൻ എന്നിവിടങ്ങളിൽ കണ്ടുവരുന്ന മുള്ളുകളുള്ള ചെറുമരമാണ് പൂവൻകാര.. Divine Jasmine എന്നറിയപ്പെടുന്നു. 10 മീറ്ററോളം വളരും. കായ ഭക്ഷ്യയോഗ്യമാണ്. കായകൾക്ക് പേരയ്ക്കയോളം വലിപ്പം ഉണ്ടാവും.
രസം :അമ്ലം, മധുരം

ഗുണം :ഗുരു, സ്നിഗ്ധം

വീര്യം :ഉഷ്ണം

വിപാകം :അമ്ലം
ഫലം, ഇല, തൊലി


</doc>
<doc id="214904" url="https://ml.wikipedia.org/wiki?curid=214904" title="സമകാലീന വാസ്തുവിദ്യ">
സമകാലീന വാസ്തുവിദ്യ

വാസ്തുവിദ്യയിൽ ഈ കാലഘട്ടത്തിൽ സന്നിഹിതമായിട്ടുള്ള പ്രവണതകളേയും പുതിയ ശൈലികളേയുമാണ് സമകാലീന വാസ്തുവിദ്യ (Contemporary architecture) അർത്ഥമാക്കുന്നത്. ഇരുപത്തിഒന്നാം നൂറ്റാണ്ടിന്റെ വാസ്തുവിദ്യ എന്ന അപരനാമവും ഇതിനുണ്ട്. സമകാലീന വാസ്തുവിദ്യയെ ഒരൊറ്റ ശാഖയായ് കണക്കാക്കാൻ സാധ്യമല്ല. അനേകം ശാഖകളുള്ള വാസ്തുകലാ പ്രസ്ഥാനമാണ് സമകാലീന വാസ്തുവിദ്യ.



</doc>
<doc id="214911" url="https://ml.wikipedia.org/wiki?curid=214911" title="മെസ്സിയർ 6">
മെസ്സിയർ 6

വൃശ്ചികം രാശിയിലെ ഒരു തുറന്ന താരവ്യൂഹമാണ് മെസ്സിയർ 6 (M6) അഥവാ NGC 6405. ചിത്രശലഭത്തിന്റെ ആകൃതിയോട് ചെറിയ സാമ്യം തോന്നുന്നതിനാൽ ബട്ടർഫ്ലൈ ക്ലസ്റ്റർ എന്നും ഇതിന് പേരുണ്ട്. 1654-ൽ ജിയോവന്നി ബാറ്റിസ്റ്റ ഹൊഡിയേർണ ആണ് ആദ്യമായി ഈ താരവ്യൂഹത്തെ നിരീക്ഷിച്ച് രേഖപ്പെടുത്തിയത്. എന്നാൽ ഒന്നാം നൂറ്റാണ്ടിൽ ഇതിന്റെ അയലത്തുള്ള താരവ്യൂഹമായ മെസ്സിയർ 7 നെ നിരീക്ഷിച്ച ടോളമി ഇതിനെയും നഗ്നനേത്രങ്ങൾ കൊണ്ട് കണ്ടിട്ടുണ്ടാകാമെന്ന് റോബർട്ട് ബേൺഹാം ജൂനിയർ അഭിപ്രായപ്പെട്ടിട്ടുണ്ട്. 1764-ൽ ചാൾസ് മെസ്സിയർ തന്റെ പട്ടികയിൽ ഇതിനെ ആറാമത്തെ അംഗമായി ചേർത്തു. ഇരുപതാം നൂറ്റാണ്ടിൽ മാത്രമാണ് M6 നെക്കുറിച്ചുള്ള പല വിവരങ്ങളും മനസ്സിലാക്കാനായത്.

M6 ന്റെ ദൃശ്യകാന്തിമാനം 4.2 ആണ്. ഇതിലെ പ്രഭയേറിയ നക്ഷത്രങ്ങളധികവും ചൂടുള്ള നീല B ടൈപ്പ് നക്ഷത്രങ്ങളാണ്. എന്നാൽ ഏറ്റവും പ്രകാശമേറിയ നക്ഷത്രമായ BM Scorpii ഒരു K ടൈപ്പ് നക്ഷത്രമാണ്. ഇത് ഒരു ചരനക്ഷത്രമാണ്, ഇതിന്റെ ദൃശ്യകാന്തിമാനം 5.5 മുതൽ 7.0 വരെ വ്യത്യാസപ്പെടും. M6 ലേക്കുള്ള ദൂരത്തിന്റെ അനുമാനങ്ങൾ മാറിക്കൊണ്ടിരിക്കുന്നു, ഏതാണ്ട് 1.6 kly ആണീ ദൂരം. ഇതിൽ നിന്ന് താരവ്യൂഹത്തിന്റെ വലിപ്പം 12 ly ആണെന്ന് മനസ്സിലാക്കാം.


</doc>
<doc id="214933" url="https://ml.wikipedia.org/wiki?curid=214933" title="ത്രയംബകേശ്വർ ക്ഷേത്രം">
ത്രയംബകേശ്വർ ക്ഷേത്രം

മഹാരാഷ്ട്രയിലെ നാസിക്കിൽ സ്ഥിതിചെയ്യുന്ന ഒരു ജ്യോതിർലിംഗ ക്ഷേത്രമാണ് ത്രയംബകേശ്വർ (സംസ്കൃതം:त्र्यंबकेश्वर). ഇന്ത്യൻ ഉപഭൂഖണ്ഡത്തിലെ ഏറ്റവും ദൈർഘ്യമേറിയ നദിയായ ഗോദാവരിയുടെ ഉദ്ഭവസ്ഥാനത്താണ് ഈ ശിവക്ഷേത്രം സ്ഥിതിചെയ്യുന്നത്. 

ഒരിക്കൽ ദക്ഷിണഭാരതത്തിൽ അതികഠിനമായ വരൾച്ച അനുഭവപ്പെടുകയുണ്ടായ്. വരൾച്ചയിൽനിന്നും ജീവജാലങ്ങളെ രക്ഷിക്കാനായ് ഗൗതമ ഋഷി ഭഗവാൻ ശിവനെ ആരാധിക്കാനാരംഭിച്ചു. ഗൗതമനിൽ പ്രസീതനായ ശിവൻ പ്രത്യക്ഷപ്പെടുകയും ദക്ഷിണ ഭാരതത്തെ വരൾച്ചയിൽനിന്നും രക്ഷിക്കാൻ ഗോദാവരിനദിയെ സൃഷ്ടിച്ചു എന്നുമാണ് ഐതിഹ്യം. ഗൗതമന്റെ പ്രാർഥന മാനിച്ച് ശിവ ഭഗവാൻ ഗോദാവരീ നദിയുടെ ഉദ്ഭവസ്ഥാനത്ത് ജ്യോതിർലിംഗ സ്വരൂപത്തിൽ അധിവസിച്ചു. ഇതാണ് ത്രയംബകേശ്വര ജ്യോതിർലിംഗം

ത്രയംബകേശ്വർ ക്ഷേത്രത്തിനകത്ത് മൂന്ന് ശിവലിംഗങ്ങളുണ്ട്. ഇവ മൂന്നിലുമായ് ബ്രഹ്മാ വിഷ്ണു മഹേശ്വരന്മാർ നിവസിക്കുന്നു. ത്രിമൂർത്തികൾ മൂന്നുപേരും നിവസിക്കുന്ന ജ്യോതിർലിംഗം എന്നതാണ് ത്രയംബകേശ്വർ ക്ഷേത്രത്തിന്റെ ഏറ്റവും വലിയ പ്രത്യേകത.

കരിങ്കല്ലിൽ തീർത്തിരിക്കുന്ന ത്രയംബകേശ്വര ക്ഷേത്രം മറാത്താ ഹൈന്ദവ വാസ്തുവിദ്യയുടെ ഒരു ഉത്തമ ഉദാഹരണമാണ്. നാം ഇന്നുകാണുന്ന ക്ഷേത്രത്തിന്റെ നിർമ്മാണത്തിനുപയോഗിച്ചിരിക്കുന്ന വാസ്തുശൈലി ഹേമാത്പന്തി എന്നും അറിയപ്പെടുന്നു നാസികിലെ ബ്രഹ്മഗിരിക്കുന്നുകളുടെ താഴ്വരാപ്രദേശത്താണ് ഈ ക്ഷേത്രത്തിന്റെ സ്ഥാനം. ദേവന്മാർ, മൃഗങ്ങൾ, യക്ഷർ തുടങ്ങിയവരുടെ ശില്പങ്ങൾ കൊണ്ട് ക്ഷേത്രം അലങ്കരിച്ചിരിക്കുന്നു.സമചതുരാകൃതിയിലുള്ള ഗർഭഗൃഹത്തിനു മുകളിലായ് ഉയരമുള്ള ശിഖരം സ്ഥിതിചെയ്യുന്നു. അതിനുമുകളിലായ് ഒരു സുവർണ്ണകലശവുമുണ്ട്.


</doc>
<doc id="214941" url="https://ml.wikipedia.org/wiki?curid=214941" title="കുറ്റിയായണിക്കാട്">
കുറ്റിയായണിക്കാട്

തിരുവനന്തപുരം ജില്ലയിൽ കാട്ടാക്കട താലൂക്കിലെ ആര്യൻകോട് ഗ്രാമപഞ്ചായത്തിൽ ഉൾപെടുന്ന ഒരു ഗ്രാമപ്രദേശമാണ് കുറ്റിയായണിക്കാട് (Kuttiyayanikadu). നെയ്യാറ്റികരയിൽ നിന്നും ഏകദേശം 16 കിലോമീറ്റർ അകലെയാണ് ഈ ഉൾഗ്രാമം. ജില്ലയിൽ നിന്ന് പശ്ചിമഘട്ട മലനിരകളിലും നെയ്യാർ വന്യജീവി സങ്കേതത്തിലും അഗസ്ത്യാർകൂടത്തിലുമൊക്കെ എത്തിച്ചേരാനുള്ള പ്രധാന റോഡ് മാർഗങ്ങളിൽ ഒന്നായ നെയ്യാറ്റികര-അമരവിള-മാരായമുട്ടം-കീഴാറൂർ-ഒറ്റശേഖരമംഗലം-കാട്ടാക്കട റൂട്ടിലാണ് കുറ്റിയായണിക്കാട് ഉൾപ്പെടുന്നത്. 

ചരിത്രപരമായും ഭൂമിശാസ്ത്രപരമായും ഒരുപാട് പ്രാധാന്യമുള്ള ഒരു പ്രദേശമാണിത്. ഏകദേശം 900 വർഷം പഴക്കമുള്ള പൊഴിയല്ലൂർ ശ്രീ മഹാവിഷ്ണു ക്ഷേത്രമാണ് ഇതിൽ ഏറ്റവും പഴക്കമേറിയ ശ്രദ്ധാകേന്ദ്രം. നെയ്യാറിന്റെ തീരത്ത് മഹർഷിമാർ പ്രതിഷ്ഠിച്ചതാണെന്ന് ഐതിഹ്യമുള്ള ഈ ക്ഷേത്രത്തിലെ മഹാവിഷ്ണു പ്രതിഷ്ഠ നൂറ്റാണ്ടുകൾക്കിടയിലെ കാലഭേദങ്ങളെ അതിജീവിച്ച് ഇന്നും ആരാധനാമൂർത്തിയായി തുടരുന്നു. തിരുവിതാംകൂർ മഹാരാജാവായിരുന്ന മാർത്താണ്ഡവർമ്മ കുറ്റിയായണിക്കാട് കേന്ദ്രമാക്കി ഒളിവുകാലം കഴിച്ചുകൂട്ടിയതായി ചരിത്രമുണ്ട്. അന്നത്തെ മാടമ്പിമാരുടേയും എട്ടുവീട്ടിൽ പിള്ളമാരുടേയും ആക്രമണഭീഷണി ഉണ്ടായിരുന്നിട്ടും കുറ്റിയായണിക്കാട് കേന്ദ്രമാക്കിയാണ് മാർത്താണ്ഡവർമ്മ പടയൊരുക്കിയത്. ക്രിസ്തുവർഷം 1888ൽ ശ്രീ നാരായണ ഗുരു, ഈഴവ ശിവനെ പ്രതിഷ്ഠിച്ച് ചരിത്രം സൃഷ്ഠിച്ച ‘അരുവിപ്പുറം ക്ഷേത്രം’ ഇവിടുന്ന് ഏതാനും കിലോമീറ്ററുകൾ മാറിയാണ് സ്ഥിതി ചെയ്യുന്നത്. കൊല്ലവർഷം 1108-ൽ ഈ പ്രദേശത്ത് ഭീകരമായ വെള്ളപ്പൊക്കമുണ്ടാവുകയും, അതിനെ തുടർന്ന് പടർന്നുപിടിച്ച മാരകമായ മലമ്പനിയിൽ അനേകമാളുകൾ മരണപ്പെടുകയും ചെയ്തു. ഇതറിഞ്ഞ തിരുവിതാംകൂർ രാജകുടുംബത്തിലെ അമ്മമഹാറാണിയും ശ്രീചിത്തിര തിരുനാൾ മഹാരാജാവും ഡോക്ടറുടെ സംഘത്തോടൊപ്പം 1112 മിഥുനം 6-ാം തിയതി ആര്യങ്കോട് സ്ഥിതി ചെയ്യുന്ന ഒറ്റശേഖരമംഗലം പോലീസ് ഔട്ട് പോസ്റ്റിൽ എഴുന്നള്ളുകയും പ്രജകൾക്ക് കൊയ്നയും(പ്രതിരോധമരുന്ന്) ഗുളികകളും സൌജന്യമായി വിതരണം ചെയ്യുകയും ചെയ്തതായി ചരിത്രരേഖകളുണ്ട്.

ഭൂമിശാസ്ത്രപരമായി നോക്കുമ്പോൾ, ഈ ഗ്രാമം സന്ദർശിക്കാനെത്തുന്നവരുടെ പ്രധാന ആകർഷണകേന്ദ്രമാണ് ‘കിഴക്കൻമല’. ഈ പ്രദേശത്തെ ഉയരം കൂടിയ ഒരു മലയാണിത്. ചക്രവാളങ്ങളെ തൊട്ട്കിടക്കുന്ന സഹ്യപർവത മലനിരകളുടെ മനോഹാരിത ഇവിടെ നിന്നാൽ ദൃശ്യമാകും. നെയ്യാറിന്റെ തീരത്താണ് ഈ ഗ്രാമം. നെയ്യാർ ഡാമിൽ നിന്നു തുടങ്ങുന്ന ‘നെയ്യാർ ഇറിഗേഷൻ പ്രോജക്റ്റി’ന്റെ ഭാഗമായുള്ള നദീജല കനാൽ ഇവിടെ കൂടി കടന്നുപോകുന്നു. നെയ്യാറിലെ ജലമാണ് ഇവിടെ കൃഷിക്കായി പ്രയോജനപ്പെടുത്തുന്നത്. മലകൾക്കിടയിലൂടെ കനാൽ ജലം കൊണ്ട് പോകാനായി തറനിരപ്പിൽ നിന്നും മീറ്ററുകളോളം ഉയരത്തിൽ, ബ്രിട്ടീഷ് ശൈലിയിൽ നിർമിച്ച ‘തൊട്ടിപ്പാലങ്ങൾ’ ഈ പ്രദേശത്തെ ഒരു കൗതുക കാഴ്ച്ചയാണ്.

തിരുവനന്തപുരത്ത് നിന്നും പ്രാവച്ചമ്പലം-മാറനല്ലൂർ പോങ്ങുംമൂട്- കീഴാറൂർ-ഒറ്റശേഖരമംഗലം ബസുകൾ നേരിട്ടുണ്ട്. പക്ഷേ ഇവ എപ്പൊഴും ലഭ്യമല്ല. തിരുവനന്തപുരത്ത് നിന്നും നെയ്യാറ്റിൻകര കെ.എസ്.ആർ.ടി.സി ഡിപ്പോയിൽ വന്നാൽ അവിടെ നിന്നും അരമണിക്കൂർ ഇടവിട്ട് ബസുകൾ ലഭിക്കും.



</doc>
<doc id="214959" url="https://ml.wikipedia.org/wiki?curid=214959" title="ബാൽസ">
ബാൽസ

30 മീറ്റർ ഉയരം വയ്ക്കുന്ന വേഗം വളരുന്ന ഭാരം കുറഞ്ഞ മരമാണ് ബാൽസ. തെക്കൻ അമേരിക്കൻ സ്വദേശി. . 30-40 വർഷത്തിനപ്പുറം വളരാറില്ല. മുറിച്ച കാടുകളിലും തരിശുകിടക്കുന്ന സ്ഥലത്തുമെല്ലാം വേഗം തനിയെ വളർന്ന് പടരാനുള്ള കഴിവുണ്ട്. തടിക്ക് തീരെ സാന്ദ്രത കുറവാണ്, കോർക്കിനേക്കാൾ കുറവ്. വൈകുന്നേരം വിരിയുന്ന പൂക്കൾ രാത്രിമുഴുവൻ വിരിഞ്ഞ് നിൽക്കും. പൂവിൽ നിറയെ തേൻ ഉണ്ടാവും. മൂന്നുനാലു വർഷമാവുമ്പോഴേക്കും വിത്തുകൾ ഉണ്ടാവും . പരാഗണം നടത്തുന്നത് ചില സസ്തനികളാണ് . സ്വാതന്ത്ര്യത്തിനു ശേഷമാണ് ഇന്ത്യയിലെത്തിയതെന്നു കരുതുന്നു. റ്റവും ഭാരം കുറഞ്ഞ തടികളിൽ ഒന്നാണ് ബാൽസ. ഈടും ഉറപ്പും തീരെയില്ല. രണ്ടാം ലോകമഹായുദ്ധത്തിൽ ബ്രിട്ടീഷുകാർ ഉപയോഗിച്ച de Havilland Mosquito -ന്റെ പല ഭാഗങ്ങളും ബാൽസ കൊണ്ടുണ്ടാക്കിയതായിരുന്നു.



</doc>
<doc id="214977" url="https://ml.wikipedia.org/wiki?curid=214977" title="ഹാജി അലി ദർഗ">
ഹാജി അലി ദർഗ

പതിനഞ്ചാം നൂറ്റാണ്ടിൽ ജീവിച്ച സൂഫിവര്യൻ പീർ ഹാജി അലി ഷാ ബുഖാരിയുടെ ശവകുടീരം സ്ഥിതിചെയ്യുന്ന സ്ഥലമാണ് ഹാജി അലി ദർഗ(, , , ). അറേബ്യൻ കടലിൽ 500 അടി ഉള്ളിലേക്കുമാറി വർളി തീരത്താണ് ദർഗ.
കടലിൽ സ്ഥിതി ചെയ്യുന്ന ഏഷ്യയിലെ ഏക ദർഗയാണ് ഹാജി അലി. പതിനഞ്ചാം നൂറ്റാണ്ടിൽ ലോകം ചുറ്റിക്കറങ്ങിയ ശേഷം മുംബൈയിൽ താമസമാക്കിയ പീർ ഹാജി അലി ഷാ ബുഖാരിയുടെ ദർഗയുടെ നിർമ്മാണം 1431-ലാണ് പൂർത്തിയായത്. വ്യാഴം, വെള്ളി ദിവസങ്ങളിൽ ദർഗയിൽ നടക്കുന്ന പ്രത്യേക പ്രാർത്ഥനകളിൽ പങ്കെടുക്കാൻ അര ലക്ഷത്തിലധികം വിശ്വാസികൾ എത്താറുണ്ട്.

2012 ൽ ദർഗയ്ക്കുള്ളിൽ സ്ത്രീകളുടെ പ്രവേശനം ട്രസ്റ്റ് നിഷേധിച്ചു. മതമൗലികവാദികളുടെ സമ്മർദത്തിന് വഴങ്ങിയാണ് ട്രസ്റ്റ് ഈ തീരുമാനം കൈക്കൊണ്ടിരിക്കുന്നതെന്ന് വിമർശനമുയർന്നിരുന്നു.



</doc>
<doc id="214984" url="https://ml.wikipedia.org/wiki?curid=214984" title="ആനന്ദ് ശങ്കർ മാധവൻ">
ആനന്ദ് ശങ്കർ മാധവൻ

ഹിന്ദി കവികളിൽ പ്രശസ്തനാണ് മലയാളിയായ ആനന്ദ് ശങ്കർ മാധവൻ. 1914ൽ മാവേലിക്കരയിൽ ജനിച്ചു. ജീവിതം മുഴുവൻ സാമൂഹ്യ സേവനത്തിനുപയോഗിച്ച ഗാന്ധിയൻ. അനാമന്ത്രിത് മെഹ്മാൻ, ബിഖരെ ഹീരെ, ആരതി, ഉപനിഷദ് സാരെ, ശ്രേഷ്ഠ് സാധനാ കി ഭൂമിക എന്നിവ കൃതികൾ.


</doc>
<doc id="214986" url="https://ml.wikipedia.org/wiki?curid=214986" title="എൻ.ഇ. വിശ്വനാഥ അയ്യർ">
എൻ.ഇ. വിശ്വനാഥ അയ്യർ

പാലക്കാട്ട് ജനിച്ച പ്രസിദ്ധ ഹിന്ദി സാഹിത്യകാരനാണ് എൻ.ഇ. വിശ്വനാഥ അയ്യർ. മൗലിക രചനകളോടൊപ്പം ഒട്ടേറെ മലയാള കൃതികൾ ഹിന്ദിയിലേക്ക് തർജ്ജമ ചെയ്യുകയും ചെയ്തു.

ഒ എൻ വി യുടെ മിക്ക കവിതകളൂം 
passage to america- ayyaappapanickar Sanderbh Bharati, April-June,1981
പെരിയാർ പുരാണം-അയ്യപ്പപണിക്കർ Bharatiya BhashaParishad, Calcutta,1980

ഹിന്ദി മലയാളം തർജ്ജമയുമായി ബന്ധപ്പെട്ട ഉരുപാട് സൈദ്ധാന്തിക ലേഖനങ്ങളും രചിച്ചിട്ടുണ്ട്


</doc>
<doc id="215003" url="https://ml.wikipedia.org/wiki?curid=215003" title="അംജദ് ഖാൻ">
അംജദ് ഖാൻ

അംജദ് ഖാൻ 1940 നവംബർ 12 മധ്യപ്രദേശിൽ ജനിച്ചു ഇതിഹാസ നടൻ ജയന്തിന്റെ മകനായ അംജദ് ഖാൻ 1951ൽ നാസ്നീൻ എന്ന ചിത്രത്തിലൂടെ സിനിമയിലെത്തി. അബ് ദില്ലി ദുർ നഹി, ഹിന്ദുസ്ഥാൻ കി കസം (1957,73) ഇന്നീ ചിത്രങ്ങൾക്ക് ശേഷം ഹിന്ദി സിനിമയിലെ എക്കാലത്തെയും മികച്ച ചിത്രങ്ങളിൽ ഒന്നായ 'ഷോലെ'യിലെ ഗബ്ബർസിംഗ് എന്ന വില്ലൻ കഥാപാത്രം അവിസ്മരണീയമാക്കിയ അംജദ് ഖാൻ 130ഓളം സിനിമയിൽ അഭിനയിച്ചു. മലയാളത്തിൽ ഈ ലോകം ഇവിടെകുറെ മനുഷ്യർ എന്ന ചിത്രത്തിൽ അബ്ബാസ്‌ എന്ന കഥാപാത്രം ചെയ്തു 1992 ജൂലായ്‌ 27ന് അദ്ദേഹം ജീവിതത്തോട് വിടപറഞ്ഞു.
അംജത്ഖാൻ ബ്രിട്ടീഷ് ഇന്ത്യയിലെ (ഇന്നത്തെ പാകിസ്താനിൽ) പെഷാവറിൽ ജനിച്ചു. ജയന്ത് എന്ന ഇതിഹാസ നടന്റെ മകനായിരുന്നു. 1957ൽ അദ്ദേഹം അബ് ദില്ലി ദൂർ നഹി എന്ന ചിത്രത്തിൽ അഭിനയിച്ചു. മുംബൈയിലെ ബാദ്രയിലെ സെന്റ് തെരേസാസ് സ്കൂളിലായിരുന്നു വിദ്യാഭ്യാസം. പിന്നീടദ്ദേഹം ആർ. ഡി. നാഷണൽ കോളിജ് ബാദ്രയിൽ ചേർന്നു.അവിടെ അദ്ദേഹം കോളിജ് യൂണിയൻ ജനറൽ സെക്രട്ടറിയായി. 
സിനിമകളിൽ അഭിനയിക്കും മുൻപ് അദ്ദേഹം ഒരു നാടക നടൻ ആയിരുന്നു. നസ്നീൻ(1951) എന്ന ചിത്രത്തിലായിരുന്നു ആദ്യ അഭിനയം. അടുത്തത് തന്റെ 17 വയസ്സിൽ അബ് ദില്ലി ദൂർ നഹി(1957) എന്ന ചിത്രത്തിൽ. അച്ഛനായ ജയന്തിന്റെ കൂടെ ചില ചെറിയ റോളുകളിൽ അദ്ദേഹം അഭിനയിച്ചു. 1973ൽ ഹിന്ദുസ്താൻ കീ കസം എന്ന സിനിമയിലായിരുന്നു അദ്ദേഹം പ്രായപൂർത്തിയായ ആൾ ആയി അഭിനയിച്ചത്. 1975ൽ അംജദ് ഖാനു ഷോലെ (ഷോലെ എന്നാൽ തീനാളങ്ങൾ)എന്ന അദ്ദേഹത്തെ ഏറ്റവും പ്രശസ്തനാക്കിയ ചിത്രത്തിൽ അഭിനയിക്കാൻ അതിന്റെ എഴുത്തുകാരനായ സലിമിൽ നിന്നും ക്ഷണമുണ്ടായത്. ഗബ്ബാർ സിങ്ങ് എന്ന കൊള്ളക്കാരനായാണു അദ്ദേഹം ഇതിൽ അഭിനയിച്ചത്. ഈ ചിത്രത്തിൽ അഭിനയത്തിനു തയ്യാറാകാൻ വേണ്ടി അംജത്ഖാൻ അഭിശപ്ത് ചമ്പൽ എന്ന തരുൺകുമാർ ബാദുരിയുടെ (സിനിമാനടി ജയ ബാദുരിയുടെ പിതാവ്) ചമ്പൽ കൊള്ളക്കാരെപ്പറ്റിയുള്ള പുസ്തകം വായിച്ചു. ഈ ചിത്രത്തോടുകൂടി അദ്ദേഹം സ്റ്റാർ പദവിയിലേയ്ക്കുയർന്നു. ദുഷ്ടതയുടെ പര്യായമായി അദ്ദേഹത്തിന്റെ കഥാപാത്രം. അദ്ദേഹത്തിന്റെ ചേഷ്ടകൾ വളരെ പ്രശസ്തമായി. ഷോലെ വമ്പൻ വിജയമായിത്തീർന്നു. ധർമേന്ദ്ര, അമിതാബ് ബച്ചൻ, സഞ്ജീവ്കുമാർ എന്നിവർ മുഖ്യനടന്മാരയിരുന്നെങ്കിലും അംജദ് ഖാന്റെ റോൾ ആയിരുന്നു കൂടുതൽ തിളങ്ങിയത്.



</doc>
<doc id="215011" url="https://ml.wikipedia.org/wiki?curid=215011" title="ധ്രുവനക്ഷത്രം">
ധ്രുവനക്ഷത്രം

ഭൂമിയുടെ അച്ചുതണ്ടിന്റെ ഏകദേശദിശയിൽ സ്ഥിതിചെയ്യുന്നതിനാൽ ഭ്രമണത്തിനനുസരിച്ച് സ്ഥാനം മാറാത്ത നക്ഷത്രമാണ് ധ്രുവനക്ഷത്രം.സ്ഥിരമായി ഒരേ സ്ഥാനത്തുതന്നെ കാണപ്പെടുന്നതിനാൽ ഇവ ദിക്കുകൾ കണ്ടെത്താൻ സഹായിക്കുന്നു. ലഘുബാലു നക്ഷത്രരാശിയിൽ സ്ഥിതിചെയ്യുന്നതും പ്രഭയേറിയതുമായ പൊളാരിസ് നക്ഷത്രം നിലവിൽ ഉത്തരധ്രുവത്തിന് വളരെ സമീപത്തായതിനാൽ (88° 58' അക്ഷാംശത്തിൽ) ഇതിനെ ഉത്തരധ്രുവനക്ഷത്രമായി കണക്കാക്കുന്നു. സാധാരണഗതിയിൽ ധ്രുവനക്ഷത്രം എന്നതുകൊണ്ട് ഈ നക്ഷത്രത്തെയാണ് സൂചിപ്പിക്കുന്നത്. ഇതിന് സമാനമായി പ്രഭയേറിയ ദക്ഷിണധ്രുവനക്ഷത്രങ്ങളില്ല. 

ധ്രുവനക്ഷത്രത്തിനു നേരേ താഴെ ചക്രവാളത്തിൽ കാണപ്പെടുന്ന ബിന്ദു നിരീക്ഷകന്റെ ഉത്തരദിശ സൂചിപ്പിക്കുന്നു. ഭൂമിയുടെ സ്വയം ഭ്രമണംമൂലം ഉത്തരധ്രുവത്തിലെ മറ്റു നക്ഷത്രങ്ങൾ (സപ്തർഷികളും മറ്റും) ധ്രുവനക്ഷത്രത്തെ ചുറ്റിസഞ്ചരിക്കുന്നതുപോലെ കാണപ്പെടും.

കേരളത്തിലെ പരമ്പരാഗത മൽസ്യതൊഴിലാളികളുടെ ഇടയിൽ കൗ എന്നും ഈ നക്ഷത്രത്തിനൊരു വിളിപ്പേരുണ്ട്

ധ്രുവനക്ഷത്രത്തെ സംബന്ധിച്ച് ഭാരതീയമായ ഒരു ഐതിഹ്യം നിലവിലുണ്ട്. ഉഗ്രതപസ്സുചെയ്ത ധ്രുവൻ എന്ന രാജകുമാരനിൽ സംപ്രീതനായ മഹാവിഷ്ണു ധ്രുവനെ ആകാശത്തിൽ അഗ്രഗണ്യമായ സ്ഥാനത്തിരുത്തിയെന്നും മറ്റു നക്ഷത്രങ്ങളെല്ലാം ധ്രുവനെ ചുറ്റിക്കൊണ്ടിരിക്കണമെന്ന് അനുശാസിച്ചു എന്നുമാണ് ഈ ഐതിഹ്യം.

ഭൂമിയുടെ പരിക്രമണാക്ഷത്തിനുചുറ്റും ഭ്രമണാക്ഷം അയനം അഥവാ പുരസ്സരണം ചെയ്യുന്നതിനാൽ ഒരേ നക്ഷത്രത്തിനു നേരേ ആയിരിക്കില്ല എപ്പോഴും ഭൂമിയുടെ അക്ഷം ചൂണ്ടിനില്ക്കുന്നത്. അതിനാൽ, ഒരേ നക്ഷത്രമായിരിക്കില്ല എല്ലാക്കാലത്തും ധ്രുവനക്ഷത്രമായി കാണപ്പെടുന്നത്. അയനത്തിന്റെ ഫലമായി ഭൗമ അക്ഷത്തിന്റെ അഗ്രം ആകാശത്തിൽ ഒരു സാങ്കല്പിക വൃത്തം സൃഷ്ടിക്കുന്നു. ഈ അഗ്രത്തിന് ഒരു വൃത്തപഥം പൂർത്തിയാക്കാൻ ഏതാണ്ട് 25,800 വർഷം വേണ്ടിവരും. ഇക്കാരണത്താൽ ഭൂമിയുടെ ഉത്തരധ്രുവത്തിനു മുകളിലായി, ഈ വൃത്തപഥത്തിലോ അടുത്തോ ഉള്ള ദീപ്തിയാർന്ന നക്ഷത്രങ്ങളെ ഓരോ കാലത്തും ധ്രുവനക്ഷത്രമായിപരിഗണിക്കുന്നു. ദീർഘകാലം ധ്രുവസ്ഥാനത്തിനടുത്ത് പ്രഭയേറിയ നക്ഷത്രങ്ങളൊന്നും ഇല്ലാത്ത അവസ്ഥയും ഉണ്ടാകും.

ധ്രുവനക്ഷത്രങ്ങളെക്കുറിച്ച് ലഭ്യമായ അറിവുകളനുസരിച്ച്, വ്യാളം രാശിയിലെ തുബൻ (α -Draconis) ആയിരുന്നു ബി.സി. 2500-ൽ ധ്രുവനക്ഷത്രം. ക്രിസ്തുവർഷാരംഭത്തിൽ ധ്രുവസ്ഥാനത്തു നിന്നത് ലഘുബാലു ഗണത്തിലെ കൊക്കാബ് എന്ന നക്ഷത്രമായിരുന്നു. ഇതേ ഗണത്തിലെ പൊളാരിസ് ആണ് ഇപ്പോഴത്തെ ധ്രുവനക്ഷത്രം. ഏതാണ്ട് 2100-ാമാണ്ട് വരെ പൊളാരിസ് നമ്മുടെ ധ്രുവനക്ഷത്രമായി തുടരും, 25,800 വർഷങ്ങൾക്കുശേഷം വീണ്ടും പൊളാരിസിന്റെ സ്ഥാനം ഭൂമിയുടെ അക്ഷത്തിനു നേരേ വരികയും അതു ധ്രുവനക്ഷത്രമായി മാറുകയും ചെയ്യും. ഇതിനിടെ സുമാർ 5,000 വർഷം കഴിഞ്ഞ് കൈകവസ് രാശിയിലെ അൽഡെറാമിൻ (α Cephei) നക്ഷത്രവും എ.ഡി. 12,000-ൽ അയംഗിതി രാശിയിലെ അഭിജിത് (Vega) നക്ഷത്രവും ധ്രുവസ്ഥാനത്തു വരുമെന്നു കണക്കാക്കപ്പെടുന്നു.

പ്രാചീനകാലം മുതൽത്തന്നെ ശാസ്ത്രജ്ഞർ ധ്രുവനക്ഷത്രത്തിന് ഏറെ പ്രാധാന്യം നല്കിയിരുന്നു. ഭൂമിശാസ്ത്രപഠനങ്ങളും നാവികയാത്രകളും ഈ നക്ഷത്രത്തെ ആശ്രയിച്ചു നടത്തിയിരുന്നു. നാവികർ ദിശ മനസ്സിലാക്കുന്നതിനും അക്ഷാംശം നിർണയിക്കുന്നതിനും ഈ നക്ഷത്രത്തെയാണ് ആശ്രയിച്ചത്. 


</doc>
<doc id="215021" url="https://ml.wikipedia.org/wiki?curid=215021" title="പൊളാരിസ്">
പൊളാരിസ്

നിലവിലെ ഉത്തരധ്രുവനക്ഷത്രമാണ് ലഘുബാലു നക്ഷത്രരാശിയിൽ സ്ഥിതിചെയ്യുന്ന പൊളാരിസ്.

പൊലാരിസ് ഒരു സെഫീഡ് ചരനക്ഷത്രമാണ്. നാലുദിവസം കൂടുമ്പോൾ പൊളാരിസിന്റെ പ്രകാശമാനത്തിൽ കൃത്യമായി ആവർത്തിക്കപ്പെടുന്ന വ്യതിയാനമുണ്ടാകുന്നു. ദൃശ്യകാന്തിമാനം 2 ഉള്ള ഇതിന്റെ ദീപ്തി സൂര്യന്റെ ദീപ്തിയുടെ 1,500 മടങ്ങ് വരും. F8 സ്പെക്ട്രൽ വിഭാഗത്തിൽപ്പെടുന്ന, ഒരു അതിഭീമനക്ഷത്രമാണിത്. ഭൂമിയിൽനിന്ന് ഏതാണ്ട് 420 പ്രകാശവർഷം അകലെയാണ് പൊളാരിസ് സ്ഥിതിചെയ്യുന്നത്. ഉപരിതല താപനില ഉദ്ദേശം 6,500°.

പൊളാരിസിന്റെ സ്ഥാനം നേരിട്ടുകാണാൻ കഴിയാത്തപ്പോൾ പ്പോലും മറ്റു ചില നക്ഷത്രഗണങ്ങളെ അഥവാ രാശികളെ നിരീക്ഷിച്ച് അതിന്റെ സ്ഥാനം മനസ്സിലാക്കാവുന്നതാണ്. സപ്തർഷിമണ്ഡലത്തിലെ ചൂണ്ടു നക്ഷത്രങ്ങളായ ദുഭെ, മെരാക് എന്നിവയിലൂടെ കടന്നുപോകുന്ന സാങ്കല്പിക നേർരേഖ പൊളാരിസിൽ ചെന്നെത്തും. ശബരൻ ഗണത്തിലെ വാളും ബെൽറ്റിലെ മധ്യതാരവും തലയും ചേർത്ത് വടക്കോട്ടു നീട്ടി വരച്ചാലും ധ്രുവനിലെത്തും. ലഘുബാലു നക്ഷത്രരാശിയിലെ ഏറ്റവും ദീപ്തിയുള്ള നക്ഷത്രമാണ് പൊളാരിസ്. കാന്തങ്ങൾ, കോമ്പസ് തുടങ്ങിയവയുടെ സഹായത്താലും ഉത്തരധ്രുവത്ത്ന്റെയും അതുവഴി ധ്രുവനക്ഷത്രത്തിന്റെയും സ്ഥാനം മനസ്സിലാക്കാം.


</doc>
<doc id="215025" url="https://ml.wikipedia.org/wiki?curid=215025" title="റേസ് 2">
റേസ് 2

2008 ൽ പുറത്തിറങ്ങിയ "റേസ്" എന്ന ഹിന്ദി ചലച്ചിത്രത്തിന്റെ തുടർച്ചയായി 2013 ജനുവരിയിൽ റിലീസ് ചെയ്യാനിരിക്കുന്ന ബോളിവുഡ് ചിത്രം ആണ്‌ റേസ് 2. ഷൂട്ടിംഗ് പുരോഗമിച്ചു കൊണ്ടിരിക്കുന്ന ഈ ചിത്രത്തിന്റെ സംവിധായകൻ അബ്ബാസ് ഹുസൈൻ ആണ്.2008-ൽ റിലീസ് ചെയ്ത റേസ് എന്ന ചിത്രത്തിലെ റൺവീർ സിങ്ങ്, ഇൻസ്‌പെക്ടർ റോബർട്ട് ഡിസൂസ എന്നീ കഥാപാത്രങ്ങളെ റേസ് 2-വിൽ സൈഫ് അലി ഖാനും, അനിൽ കപൂറുമാണ് അവതരിപ്പിക്കുന്നത്.



</doc>
<doc id="215046" url="https://ml.wikipedia.org/wiki?curid=215046" title="മെസ്സിയർ 7">
മെസ്സിയർ 7

വൃശ്ചികം രാശിയിലെ ഒരു തുറന്ന താരവ്യൂഹമാണ് മെസ്സിയർ 7 (M7) അഥവാ NGC 6475. ടോളമി ക്ലസ്റ്റർ എന്ന പേരിലും ഇത് അറിയപ്പെടുന്നു.

വളരെക്കാലം മുമ്പേ അറിയപ്പെട്ടിരുന്ന ഒരു താരസമൂഹമാണ് M7. ഗ്രീക്ക്-റോമൻ ജ്യോതിശാസ്ത്രജ്ഞനായ ടോളമിയാണ് 130 എ.ഡി.യിൽ ഇതിനെ ആദ്യമായി ഒരു നീഹാരികയെന്ന് രേഖപ്പെടുത്തിയത്. 1654-ന് മുമ്പ് ജിയോവന്നി ബാറ്റിസ്റ്റ ഹൊഡിയേർണ ഇതിനെ നിരീക്ഷിക്കുകയും ഇതിൽ മുപ്പത് നക്ഷത്രങ്ങളെ എണ്ണുകയും ചെയ്തു. 1764-ൽ ചാൾസ് മെസ്സിയർ തന്റെ പട്ടികയിൽ ഇതിനെ ഏഴാമത്തെ അംഗമായി ചേർത്തു. "Coarsely scattered clusters of stars" എന്നാണ് ഇംഗ്ലീഷ് ജ്യോതിശാസ്ത്രജ്ഞനായ വില്യം ഹെർഷൽ M7 നെക്കുറിച്ച് പറഞ്ഞത്.

തെളിഞ്ഞ ആകാശത്ത് നഗ്നനേത്രങ്ങൾ കൊണ്ട് ഈ താരവ്യൂഹത്തെ കാണാനാകും. വൃശ്ചികം നക്ഷത്രരാശിക്ക് കല്പിക്കപ്പെടുന്ന തേളിന്റെ രൂപത്തിന്റെ വാലറ്റത്തായാണ് ഇതിന്റെ സ്ഥാനം. M7 ലെ ഏറ്റവും ദീപ്തിയേറിയ നക്ഷത്രത്തിന്റെ ദൃശ്യകാന്തിമാനം 5.6 ആണ്.

താരവ്യൂഹത്തെ ദൂരദർശിനികൾ കൊണ്ട് നിരിക്ഷിച്ചാൽ 1.3° കോണളവിൽ കാണുന്ന ആകാശഭാഗത്ത് എൺപതോളം നക്ഷത്രങ്ങളെ കാണാനാകും. M7 ലേക്കുള്ള ദൂരം കണക്കാക്കപ്പെട്ടിരിക്കുന്നത് 980 പ്രകാശവർഷമായാണ്, ഇതിൽ നിന്നും താരവ്യൂഹത്തിന്റെ വ്യാസം 25 പ്രകാശവർഷം ആണെന്ന് ലഭിക്കുന്നു. M7 ന്റെ ടൈഡൽ ആരം ആണ്. 20 കോടി വർഷം മാത്രം പ്രായമുള്ള ഈ താരവ്യൂഹത്തിന്റെ ആകെ പിണ്ഡം സൂര്യന്റെ 735 ഇരട്ടിയാണ്.. M7-ൽ ഹൈഡ്രജൻ, ഹീലിയം എന്നിവയൊഴികെയുള്ള മൂലകങ്ങളുടെ ആപേക്ഷിക അളവ് സൂര്യന്റേതിന് സമാനമാണ്.


</doc>
<doc id="215061" url="https://ml.wikipedia.org/wiki?curid=215061" title="ചാൾസ് സ്റ്റാർക് ഡ്രാപെർ">
ചാൾസ് സ്റ്റാർക് ഡ്രാപെർ

അമേരിക്കൻ എയ്റോനോട്ടിക്കൽ എൻജിനീയറായിരുന്നു ചാൾസ് സ്റ്റാർക് ഡ്രാപെർ. മൊൻടാനയിലെ വിൻഡ്സറിൽ 1901 ഒക്ടോബർ 2-ന് ജനിച്ചു. കപ്പൽ, വിമാനം, റോക്കറ്റ് എന്നിവയിലെ നാവിഗേഷൻ സംവിധാനങ്ങൾ രൂപപ്പെടുത്തുന്നതിൽ വിദഗ്ദ്ധനായിരുന്നു ഡ്രാപെർ. 1935-ൽ മാസാച്യുസച്ച് ഇൻസ്റ്റിറ്റ്യൂട്ട് ഒഫ് ടെക്നോളജിയിൽ ജോലിയിൽ പ്രവേശിച്ചു. 1951-ൽ അവിടത്തെ എയ്റോനോട്ടിക്കൽ വിഭാഗത്തിന്റെ ചെയർമാൻ പദവിയിലെത്തി.

അമേരിക്കൻ നാവികസേനയിലെ വിമാനവേധക തോക്കുകൾക്കുള്ള ഗൺസൈറ്റ് ആണ് ഡ്രാപെറുടെ ആദ്യത്തെ കണ്ടുപിടിത്തം. രണ്ടാം ലോകയുദ്ധകാലത്ത് ഇവ യു.എസ് നാവിക സേനയിലെ വാഹനങ്ങളിൽ വിജയകരമായി പ്രയോഗിക്കുവാൻ സാധിച്ചു. ജൈറോസ്കോപ് നിയന്ത്രിത ബോംബ് സൈറ്റ്, ദീർഘദൂര റോക്കറ്റിനുള്ള ജഡത്വീയ നിയന്ത്രണ സംവിധാനം, വിമാനങ്ങൾക്കുള്ള SPIRE (spatial inertial reference equipment) ഉപകരണം, പോളാരിസ് ഉൾപ്പെടെയുള്ള നിയന്ത്രിത മിസൈലുകളിലെ ജഡത്വീയ നിയന്ത്രണ സിസ്റ്റം മുതലായവ ഇദ്ദേഹത്തിന്റെ സുപ്രധാന കണ്ടുപിടിത്തങ്ങളാണ്. അപ്പോളോ പദ്ധതിയിലെ ബഹിരാകാശ വാഹനങ്ങളിൽ പ്രയോജനപ്പെടുത്തിയിരുന്ന നിയന്ത്രണ ഉപകരണങ്ങൾ രൂപകല്പന ചെയ്ത് തയ്യാറാക്കിയതും ഇദ്ദേഹത്തിന്റെ മേൽനോട്ടത്തിലുള്ള ഗവേഷകരാണ്. മാസച്യൂസെറ്റ്സിലെ കേംബ്രിജിൽ 1987 ജൂലൈ 25-ന് ഡ്രാപെർ അന്തരിച്ചു.



</doc>
<doc id="215070" url="https://ml.wikipedia.org/wiki?curid=215070" title="മധു മോഹൻ">
മധു മോഹൻ

മാനസി എന്ന സീരിയലിന്റെ സംവിധായകനായിരുന്നു മധു മോഹൻ. എം.ജി.ആറിന്റെ മരുമകനുമാണ് മധു. മാനസി എന്ന സീരിയൽ മലയാളത്തിൽ 240 എപ്പിസോഡുകൾ പ്രദർശിപ്പിച്ചു. മലയാളത്തിൽ മെഗാസീരിയലുകൾക്ക് വൻതുടക്കമാണ് ഇതിലൂടെ സൃഷ്ടിക്കപ്പെട്ടത്.

</doc>
<doc id="215071" url="https://ml.wikipedia.org/wiki?curid=215071" title="ഇസ്മയിൽ സോമോനി കൊടുമുടി">
ഇസ്മയിൽ സോമോനി കൊടുമുടി

പാമിർ പർവ്വതനിരയുടെ വടക്കു - പടിഞ്ഞാറ് ഭാഗത്ത് താജിക്കിസ്ഥാനിൽ സ്ഥിതിചെയ്യുന്ന കൊടുമുടിയാണ് കമ്മ്യൂണിസം കൊടുമുടി(Tajik: Қуллаи Исмоили Сомонӣ, "Qullai Ismoili Somonī", Russian: пик Исмаила Самани "pik Ismaila Samani"). പഴയ സോവിയറ്റ് യൂണിയനിയനിലെ ഏറ്റവും ഉയരം കൂടിയ ഈ കൊടുമുടി, 1928 ൽ കണ്ടെത്തിയതു മുതൽ 1962 വരെ സ്റ്റാലിൻ കൊടുമുടി എന്ന് വിളിക്കപ്പെട്ടു. പിന്നീട് കമ്മ്യൂണിസം കൊടുമുടി എന്ന് നാമകരണം ചെയ്യപ്പെട്ടു. സോവിയറ്റ് യൂണിയനിൽ നിന്ന് താജിക്കിസ്ഥാൻ സ്വന്ത്രമായതിനുശേഷം ഇന്നത് അറിയപ്പെടുന്നത് ഇസ്മയിൽ സോമോനി കൊടുമുടി എന്നാണ്. താജിക്കിസ്ഥാനിലെ ആദ്യ ഭരണാധികാരികളിലൊരാളായിരുന്ന ഇസ്മയിൽ സോമോനിയുടെ സ്മരണാർത്ഥമാണ് ഈ പേര് നൽകിയിട്ടുള്ളത്.

സോവിയറ്റ് - ജർമ്മൻ പര്യവേഷക സംഘത്തിലെ അംഗമായിരുന്ന പർവ്വതാരോഹകൻ യെവ്‌ജനീവ് അബാൽക്കോവ് ആണ് 1933 സെപ്റ്റംബറിൽ, ആദ്യമായി ഈ കൊടുമുടി കീഴടക്കുന്നത്. മഞ്ഞുപാളികളാൽ ആവരണം ചെയ്യപ്പെട്ട ഈ കൊടുമുടിക്ക് 7495 മീറ്റർ ഉയരമുണ്ട്.


</doc>
<doc id="215072" url="https://ml.wikipedia.org/wiki?curid=215072" title="ദി ഗുഡ്, ദി ബാഡ് ആൻഡ്‌ ദി അഗ്ലി">
ദി ഗുഡ്, ദി ബാഡ് ആൻഡ്‌ ദി അഗ്ലി

വെസ്റ്റേൺ വിഭാഗത്തിൽ പെട്ട പ്രശസ്തമായ ഒരു ഇറ്റാലിയൻ ചലച്ചിത്രം ആണ് ദി ഗുഡ്, ദി ബാഡ് ആൻഡ്‌ ദി അഗ്ള്ളി (ഇറ്റാലിയൻ : Il buono, il brutto, il cattivo). 1966-ൽ ആണ് ഈ ചിത്രം ഇറങ്ങിയത്‌. മൂന്ന് തുല്യ പ്രാധാന്യം ഉള്ള കഥാപാത്രങ്ങൾ ആണ് ഈ ചിത്രത്തിൽ ഉള്ളത് ഈ കഥാപത്രങ്ങളെ അവതരിപ്പിച്ചത് ക്ലിന്റ് ഈസ്റ്റ്‌വുഡ് , ലീ വാൻ ക്ലെഫ് , എലി വാല്ലച്ച് എന്നിവർ ആണ്. 

അമേരിക്കൻ അഭ്യന്തരയുദ്ധ സമയത്ത് കാണാതായ സ്വർണത്തിന് വേണ്ടി മൂന്ന് പേർ തമ്മിൽ നടത്തുന്ന പോരാട്ടം ആണ് കഥ.


</doc>
<doc id="215076" url="https://ml.wikipedia.org/wiki?curid=215076" title="ഹാൻസ് അഡോൾഫ് എഡ്വാർഡ് ഡ്രിയെഷ്">
ഹാൻസ് അഡോൾഫ് എഡ്വാർഡ് ഡ്രിയെഷ്

ഒരു ജർമൻ തത്ത്വചിന്തകനായിരുന്നു ഹാൻസ് അഡോൾഫ് എഡ്വാർഡ് ഡ്രിയെഷ്. ജീവശാസ്ത്രജ്ഞൻ, ഭ്രൂണശാസ്ത്ര രംഗത്തെ പുരോഗതിയെ സഹായിച്ച വ്യക്തി; നവ്യപ്രാണ തത്ത്വവാദത്തിന്റെ (neovitalism) സുപ്രധാന വക്താവ് എന്നീ നിലകളിലും വിഖ്യാതൻ. 1867 ഒക്ടോബർ 28-ന് ജർമനിയിലെ ബാദ് ക്രോയ്സ്നാ ഹിലിൽ ജനിച്ചു. ഹാംബർഗിലെ വ്യാപാരിയായ പോൾ ഡ്രിയെഷ് ആയിരുന്നു ഇദ്ദേഹത്തിന്റെ പിതാവ്. 1886-ൽ ജൊഹാനിയത്തിലെ (Johaneum) പഠനം പൂർത്തിയാക്കിയതിനു ശേഷം ഇദ്ദേഹം ഫ്രൈബർഗിൽ എ. വൈസ്മാനിന്റെ കീഴിൽ ജീവശാസ്ത്രം പഠിക്കുവാൻ ആരംഭിച്ചു. പിന്നീട് മ്യുണിക്കിലും, ജെനയിലും ഇദ്ദേഹം പഠനം തുടർന്നു. ജെനയിൽ ഏൺസ്റ്റ് ഹേക്കലിന്റെ മേൽനോട്ടത്തിലാണ് ഡ്രിയെഷ് പഠനം നടത്തിയത്. 1889-ൽ ഇദ്ദേഹത്തിന് പിഎച്ച്.ഡി. ബിരുദം ലഭിച്ചു.

ജി. വുൾഫ്, ഡബ്ലിയു.ഹിസ്, എ.ഗൊയത്തെ തുടങ്ങിയവരുടെ വാദമുഖങ്ങളോട് പ്രതികരിക്കുകവഴി ഡ്രിയെഷിന് ഹേക്കലിന്റെ യാന്ത്രികത്വവീക്ഷണങ്ങളിലുള്ള വിശ്വാസം നഷ്ടപ്പെട്ടു. വിൽഹെം റൂക്സിന്റെ കൃതികൾ ഇദ്ദേഹത്തിന്റെ ശ്രദ്ധ ആകർഷിക്കുകയും പ്രാണതത്ത്വ -യാന്ത്രികത്വ തർക്കത്തെക്കുറിച്ച് കൂടുതൽ പഠിക്കുവാൻ പ്രേരിപ്പിക്കുകയും ചെയ്തു. ഡ്രിയെഷിന്റെ ആദ്യകൃതിയായ "ദി മാത്തമാറ്റിഷ്-മെകാനിഷ് ബെഹൻഡല്യുങ്ങ് മോർഫോളജിഷർ പ്രൊബളെമെ ഡെർ ബയൊലോജി"(Die mathematisch-mechanische behandlung morphologischer problemeder Biologie) പ്രസിദ്ധീകരിച്ചതോടുകൂടി ഹേക്കലുമായുള്ള ബന്ധം അവസാനിച്ചു. 

ഉദ്ദേശം 1895 വരെയും ഡ്രിയെഷ് യാന്ത്രികത്വവീക്ഷണങ്ങൾ തന്നെയാണ് പുലർത്തിയിരുന്നത്. തന്റെ പരീക്ഷണങ്ങളിലൂടെ കണ്ടുപിടിച്ച വസ്തുതകൾ വിശദീകരിക്കുവാൻ യാന്ത്രികത്വ ത്തിന് സാധിക്കുകയില്ല എന്ന് ഇദ്ദേഹം മനസ്സിലാക്കി. 1899-ൽ ഇദ്ദേഹം ദി ലൊക്കലൈസേഷൻ മൊർഫൊജെനെറ്റിഷർ ഫൊർ ഗേങ്ങ ഐൻ ബെവൈസ് വെറ്റാലിസ്റ്റിഷൻ ഗെഷെഹൻസ് (harmonious equipotential system) എന്ന കൃതി പ്രസിദ്ധീകരിച്ചു. ഈ കൃതിയിലാണ് ഇദ്ദേഹം "സന്തുലിതവും സമസ്ഥാനീയവുമായ വ്യൂഹം" (harmonious equipotential system) എന്ന ആശയം അവതരിപ്പിച്ചത്. ഈ വ്യൂഹത്തെക്കുറിച്ചു വിശദീകരിക്കുവാൻ യാന്ത്രികത്വ സിദ്ധാന്തങ്ങൾക്ക് സാധിക്കുകയില്ല എന്നും ഇദ്ദേഹം തെളിയിച്ചു.

1905-ഓടെ ഇദ്ദേഹം തത്ത്വശാസ്ത്രത്തിൽ താത്പര്യം പ്രകടിപ്പിച്ചു തുടങ്ങി. 1908-ൽ ദ് സയൻസ് ആൻഡ് ഫിലോസഫി ഒഫ് ദി ഓർഗനിസം (The science and philosophy of the organism) എന്ന കൃതി പ്രസിദ്ധീകരിച്ചു. 1908-നു ശേഷം ഡ്രിയെഷ് തത്ത്വശാസ്ത്ര കൃതികൾ മാത്രമേ രചിച്ചിട്ടുള്ളൂ. 1909-ൽ ഇദ്ദേഹം ഹൈഡൽബർഗ് സർവകലാശാലയിൽ പ്രിവാറ്റ് ഡോസന്റ് ആയി. 1912-ൽ സർവകലാശാല യുടെ തത്ത്വശാസ്ത്രഫാക്കൽറ്റി അംഗമായി. 
എന്നീ ഗവേഷണഗ്രന്ഥങ്ങൾ പ്രസിദ്ധീകരിച്ചു. വിജ്ഞാനസിദ്ധാന്തം, തർക്കശാസ്ത്രം, ആത്മീയവാദം എന്നിവയെ സംബന്ധിക്കുന്ന ഈ മൂന്നു കൃതികളും ഡ്രിയെഷിന്റെ തത്ത്വശാസ്ത്രസിദ്ധാന്തങ്ങൾ പ്രതിഫലിപ്പിക്കുന്നവയാണ്. ലൈബ് ഉൺട് സീല (Lieb und seele), വിസ്സൻ ഉൺട് ഡെൻകൻ (Wissen und Denken) എന്നിവയും ഡ്രിയെഷിന്റെ മികവുറ്റ തത്ത്വശാസ്ത്ര കൃതികളാണ്.

കൊളോൺ, ലൈപ്സിഗ് തുടങ്ങിയ സർവകലാശാലകളിലും ഇദ്ദേഹം ഔദ്യോഗികപദവികൾ അലങ്കരിച്ചിരുന്നു. എന്നാൽ നാസി ഭരണാധികാരികളുടെ അപ്രിയം സമ്പാദിച്ചതിനാൽ ഇദ്ദേഹം 1933-ൽ ഔദ്യോഗികസ്ഥാനങ്ങളിൽ നിന്ന് വിരമിക്കുവാൻ നിർബന്ധിതനായി. പിന്നീട് ഇദ്ദേഹം മനഃശാസ്ത്രത്തിലും, അതീന്ദ്രിയ മനഃശാസ്ത്രത്തിലും (Parapsychology) താത്പര്യം പ്രകടിപ്പിച്ചു തുടങ്ങി. 1932-ലും 1938-ലും പ്രസിദ്ധീകരിച്ച കൃതികൾ ഈ താത്പര്യം വെളിവാക്കുന്നവയാണ്.

ജീവജാലങ്ങളുടെ വികാസത്തെക്കുറിച്ച് വിശദീകരിക്കുവാൻ ഡ്രിയെഷ് "എന്റലെച്ചി" (entelechy) എന്ന ആശയം അവതരിപ്പിച്ചു. ജീവജാലങ്ങളെ പൂർണമാക്കുന്ന ഘടകമാണ് "എന്റലെച്ചി". മാനസിക-സാംസ്കാരിക തലങ്ങളിലും എന്റലെച്ചി നിലനിൽക്കുന്നു. ബോധാനുഭവങ്ങളുടെ അബോധമായ അടിസ്ഥാനമാകുന്നത് ആത്മാവാണ്.

പരമമായഔന്നത്യത്തിൽ ആത്മാവും എന്റലെച്ചിയും ഒന്നാകുന്നു. സാധാരണ മാനസികപ്രവർത്തനങ്ങൾ അപഗ്രഥിച്ചാൽ, അബോധത്തിന്റെ പടിവാതിൽവരെ എത്താൻ മാത്രമേ നമുക്കു സാധിക്കുകയുള്ളൂ. എന്നാൽ സ്വപ്നങ്ങളിലും ചില മനോരോഗി കളുടെ മാനസിക പ്രവർത്തനങ്ങളിലും അബോധത്തിന്റെ ചിത്രങ്ങൾ ദർശിക്കുവാൻ കഴിയും. അതീന്ദ്രിയപ്രതിഭാസങ്ങളായ ടെലിപ്പതിയിലും മറ്റും ശ്രേഷ്ഠമായ ഒരു പൂർണത ദർശിക്കുവാൻ കഴിയും. ദൈവമുണ്ടെന്ന് ഡ്രിയെഷ് വിശ്വസിച്ചു. ദൈവം ഒന്നാണോ അതോ നാനാതരത്തിലാണോ എന്ന് നിശ്ചയിക്കുവാൻ സാധിച്ചിരുന്നില്ല. 1941 ഏപ്രിൽ 14 ഇദദേഹം അന്തരിച്ചു.



</doc>
<doc id="215089" url="https://ml.wikipedia.org/wiki?curid=215089" title="ആനത്തകര">
ആനത്തകര

ശീമ അഗത്തി, പുഴുക്കടിക്കൊന്ന എന്നും അറിയപ്പെടുന്ന ആനത്തകരയുടെ എന്നാണ്. Christmas candle, Candle Bush, Candelabra Bush, Empress Candle Plant, Ringworm Tree, candletree എന്നെല്ലാം അറിയപ്പെടുന്നു. മെക്സിക്കൻ വംശജനായ ആനത്തകര ഇപ്പോൾ മധ്യരേഖാപ്രദേശങ്ങളിലാകെ കാണുന്ന ഒരു ഔഷധസസ്യമാണ്. ശ്രീലങ്കക്കാരുടെ നാട്ടുവൈദ്യത്തിൽ ആനത്തകര മരുന്നാണ്. പലയിടത്തും ഇതൊരു അധിനിവേശസസ്യമാണ്. ഫംഗസ് മൂലമുണ്ടാകുന്ന പല ത്വക്‌രോഗങ്ങൾക്കും ആനത്തകരയുടെ ഇല ഔഷധമായി ഉപയോഗിക്കുന്നു. വയറിളക്കാനും ഇത് ഉപയോഗിച്ച് വരുന്നു. ഫിലിപ്പൈൻസിൽ സോപ്പിലും ഷാമ്പുവിലും ആനത്തകര ഉപയോഗിക്കാറുണ്ട്.


</doc>
<doc id="215092" url="https://ml.wikipedia.org/wiki?curid=215092" title="മഞ്ഞണാത്തി">
മഞ്ഞണാത്തി

ഇന്ത്യയിൽ മഴകുറഞ്ഞ പ്രദേശങ്ങളിലും കേരളത്തിൽ മിക്കയിടങ്ങളിലും പ്രത്യേകിച്ചും തെക്കൻ കേരളത്തിൽ ധാരാളമായി കാണുന്ന ഒരു ചെറുവൃക്ഷം. . വിണ്ടുകീറിയ കട്ടിയുള്ള തൊലിക്ക് ഇളംമഞ്ഞനിറം. തായ്ത്തടി അധികം വണ്ണം വയ്ക്കില്ല. തടിയ്ക്കു മഞ്ഞനിറം. സുഗന്ധമുള്ള വെള്ളപ്പൂക്കൾ. മൂക്കുമ്പോൾ നെല്ലിക്കയോളം വലിപ്പമുള്ള കായ്കൾക്ക് കറുപ്പുനിറമായിരിക്കും. മൈനകൾ ഉൾപ്പെടെയുള്ള പല പക്ഷികളുടെയും ഇഷ്ടഭോജ്യമാണ് ഈ കായ്കൾ. പാലക്കാട് ജില്ലയിൽ ധാരാളമുണ്ട്.


</doc>
<doc id="215094" url="https://ml.wikipedia.org/wiki?curid=215094" title="മൈക്രോനേഷ്യ">
മൈക്രോനേഷ്യ

നാല് ഫെഡറൽ സംസ്ഥാനങ്ങളുൾപ്പെടുന്ന ഒരു സ്വതന്ത്ര പരമാധികാര ദ്വീപുരാഷ്ട്രമാണ് ഫെഡറേറ്റഡ് സ്റ്റേറ്റ്സ് ഓഫ് മൈക്രോനേഷ്യ (എഫ്.എസ്.എം.) പടിഞ്ഞാറു നിന്ന് കിഴക്കോട്ട്, യാപ്, ചൂക്, പോഹ്ൻപേ, കോസ്രേ എന്നിവയാണിവ. ഇവ പറിഞ്ഞാറൻ പസഫിക് മഹാസമുദ്രത്തിലാണ് സ്ഥിതി ചെയ്യുന്നത്. ആകെ 607-ഓളം ദ്വീപുകളാണീ രാജ്യത്തിന്റെ ഭാഗമായുള്ളത്. ആകെ കരഭൂമി 702 ചതുരശ്രകിലോമീറ്റർ വരും. ഭൂമദ്ധ്യരേഖയുടെ തൊട്ടു വടക്കായാണ് ദ്വീപുകളുടെ സ്ഥാനം. കിഴക്കു പടിഞ്ഞാറായി അളന്നാൽ ദ്വീപുകൾ തമ്മിൽ 2700 കിലോമീറ്റർ വരെ ദൂരമുണ്ട്. ന്യൂഗിനിയുടെ വടക്കുകിഴക്കായും, ഗുവാമിന്റെയും മറിയാന ദ്വീപുകളുടെയും തെക്കായും, നൗറുവിന്റെയും മാർഷൽ ദ്വീപുകളുടെയും പടിഞ്ഞാറായും, പലാവുവിന്റെയും ഫിലിപ്പീൻസിന്റെയും കിഴക്കായുമാണ് ദ്വീപുകളുടെ സ്ഥാനം. 

ഫെഡറേറ്റഡ് സ്റ്റേറ്റ്സ് ഓഫ് മൈക്രോനേഷ്യയുടെ കരഭൂമി ചെറുതാണെങ്കിലും ഈ രാജ്യത്തിന് പസഫിക് സമുദ്രത്തിലെ 2,600,000 ചതുരശ്രകിലോമീറ്റർ വരുന്ന കടലിനുമേൽ ആധിപത്യമുണ്ട്. പോഹ്ൻപൈ ദ്വീപിലെ പാലികീർ ആണ് തലസ്ഥാനം. ചൂക് അറ്റോളിലെ വെനോ ആണ് ഏറ്റവും വലിയ പട്ടണം. 

മക്രോനേഷ്യ എന്ന പദം ഫെഡറേറ്റഡ് സ്റ്റേറ്റിനെയോ പ്രദേശത്തെ മുഴുവനുമോ വിവക്ഷിക്കാനുപയോഗിക്കാറുണ്ട്. 

ഐക്യരാഷ്ട്രസഭ അനുവദിച്ചതനുസരിച്ച് അമേരിക്കൻ ഭരണത്തിൻ കീഴിലുള്ള ട്രസ്റ്റ് പ്രദേശമായിരുന്നു പണ്ട് മൈക്രോനേഷ്യ. 1979 മേയ് 10-ന് ഈ രാജ്യം സ്വന്തം ഭരണകൂടം സ്ഥാപിച്ചു. 1986 നവംബർ 3-ന് സ്വാതന്ത്ര്യം ലഭിച്ചശേഷം ഇത് പരമാധികാരരാജ്യമായി. എങ്കിലും അമേരിക്കൻ ഐക്യനാടുകളുമായി ഒരു സ്വതന്ത്ര സഹകരണ ഉടമ്പടി നിലവിലുണ്ട്. 

മൈക്രോനേഷ്യക്കാരുടെ പൂർവ്വികർ ഈ ദ്വീപുകളിൽ നാലായിരം വർഷങ്ങൾക്കുമുൻപാണ് എത്തിപ്പെട്ടത്. കേന്ദ്രീകൃതമല്ലാത്തതും ഗോത്രത്തലവന്മാർ ഭരിക്കുന്നതുമായ ഒരു സംവിധാനമാണ് ആദ്യം ഇവിടെ നിലവിലുണ്ടായിരുന്നതെങ്കിലും പിന്നീട് യാപ് കേന്ദ്രമാക്കി സാമ്പത്തികവും മതപരവുമായ കാര്യങ്ങളിൽ കേന്ദ്രീകരണമുള്ള ഒരു സാമ്രാജ്യം പിന്നീട് രുപപ്പെട്ടു.

മനുഷ്യനിർമിതമായ ദ്വീപുകളും ഇവയെ ബന്ധിപ്പിക്കുന്ന കനാൽ സംവിധാനവും ചേർന്ന നാൻ മണ്ടോൾ പസഫിക്കിലെ വെനീസ് എന്നാണ് അറിയപ്പെടുന്നത്. പോഹ്ൻപൈ ദ്വീപിന്റെ കിഴക്കുവശത്താണ് ഈ സ്ഥലം. സൗഡെല്യൂർ രാജവംശത്തിന്റെ മതപരവും രാഷ്ട്രീയവുമായ തലസ്ഥാനമായിരുന്നു ഈ സ്ഥലം. എ.ഡി. 500 മുതൽ 1500 വരെ ഉദ്ദേശം 25,000 ജനസംഖ്യ വരുന്ന പ്രജകളെ ഏകോപിപ്പിച്ചു ഭരണം നടത്തിയിരുന്നത് ഇവിടെനിന്നായിരുന്നു. എ.ഡി.1500 ഓടെ കേന്ദ്രീകൃത ഭരണസംവിധാനം നശിച്ചു. 

ആദ്യം പോർച്ചുഗീസുകാരും പിന്നീട് സ്പെയിൻ കാരും പതിനാറാം നൂറ്റാണ്ടിൽ ഇവിടെ എത്തിപ്പെട്ടു. പത്തൊൻപതാം നൂറ്റാണ്ടിൽ സ്പെയിൻ ഈ ദ്വീപസമൂഹത്തെ സ്പാനിഷ് ഈസ്റ്റ് ഇൻഡീസിനു കീഴിൽ കൊണ്ടുവരുകയും മിഷനുക‌ൾ സ്ഥാപിക്കുകയും ചെയ്തു. 1887-ൽ ഇവർ സാന്റിയാഗോ ഡെ ലാ അസൻസിയൺ എന്ന പേരിൽ ഒരു പട്ടണമാരംഭിച്ചു. സ്പാനിഷ് അമേരിക്കൻ യുദ്ധത്തെത്തുടർന്ന് സ്പെയിൻ ഈ ദ്വീപസമൂഹം 1899-ൽ ജർമനിക്ക് വിൽക്കുകയുണ്ടായി. 1914-ൽ ജപ്പാൻ ൈവിടം പിടിച്ചെടുത്തു. രണ്ടാം ലോകമഹായുദ്ധസമയത്ത് അമേരിക്കൻ ഐക്യനാടുകൾ ഇവിടം പിടിച്ചെടുത്തു. പസഫിക് ദ്വീപുകളുടെ ട്രസ്റ്റ് പ്രദേശത്തിനുകീഴിൽ വന്ന ഈ ദ്വീപുകളെ ഐക്യരാഷ്ട്രസഭയുടെ നിർദ്ദേശമനുസരിച്ച് അമേരിക്ക 1947 മുതൽ ഭരിച്ചുവരികയായിരുന്നു. 

രണ്ടാം ലോകമഹായുദ്ധസമയത്ത് ജപ്പാന്റെ കപ്പൽപ്പടയുടെ നല്ലൊരുഭാഗം ട്രുക് ലഗൂൺ കേന്ദ്രമാക്കിയായിരുന്നു പ്രവർത്തിച്ചിരുന്നത്. 1944 ഫെബ്രുവരിയിൽ ഓപറേഷൻ ഹെയിൽ സ്റ്റോൺ എന്നു പേരുവിളിക്കുന്ന യുദ്ധത്തിൽ അമേരിക്ക ജപ്പാന്റെ കപ്പലുകളെയും വിമാനങ്ങളെയും നശിപ്പിക്കുകയുണ്ടായി. 

1979 മേയ് 10-ന് ട്രസ്റ്റ് പ്രദേശത്തെ നാലു ഡിസ്ട്രിക്റ്റുകൾ ചേർന്ന് ഒരു ഭരണഘടന അംഗീകരിക്കുകയും ഫെഡറേറ്റഡ് സ്റ്റേറ്റ്സ് ഓഫ് മൈക്രോനേഷ്യ എന്ന രാജ്യം രൂപീകരിക്കുകയും ചെയ്തു. പലാവു, മാർഷൽ ദ്വീപുകൾ, നോർതേൺ മറിയാന ദ്വീപുകൾ എന്നിവ ഈ സംരംഭത്തിൽ പങ്കാളികളാകേണ്ട എന്ന് തീരുമാനിച്ചു. ഫെഡറേറ്റഡ് സ്റ്റേറ്റ്സ് ഓഫ് മൈക്രോനേഷ്യ 1986 നവംബർ 3-ന് അമേരിക്കയുമായി സ്വതന്ത്ര സഹകരണ ഉടമ്പടി ഒപ്പുവച്ചു. ഇതോടുകൂടി രാജ്യം സ്വതന്ത്രമായി. 2004-ൽ ഈ ഉടമ്പടി പുതുക്കുകയുണ്ടായി.

1979-ലെ ഭരണഘടനയനുസരിച്ചാണ് ഈ രാജ്യത്തെ ഭരണം നടക്കുന്നത്. ഭരണഘടന അടിസ്ഥാന മനുഷ്യാവകാശങ്ങൾ ഉറപ്പുനൽകുന്നതുകൂടാതെ ഭരണകൂടത്തിന്റെ അധികാരങ്ങൾ വ്യക്തമായി വിഭജിക്കുകയും ചെയ്യുന്നുണ്ട്. ഒരു സഭ മാത്രമാണ് ജനപ്രതിനിധികൾക്കായി ഭരണഘടന വ്യവസ്ഥചെയ്തിരിക്കുന്നത്. ഇതിലെ ‌പതിനാല് അംഗങ്ങളെ വോട്ടെടുപ്പിലൂടെയാണ് തിരഞ്ഞെടുക്കുന്നത്. നാലു സെനറ്റർമാർ (ഒരു സംസ്ഥാനത്തുനിന്ന് ഒരാൾ വീതം) നാലു വർഷത്തേയ്ക്ക് തിരഞ്ഞെടുക്കപ്പെടുമ്പോൾ മറ്റ് പത്തു സെനറ്റർമാരെ രണ്ടു വർഷത്തേയ്ക്ക് ഓരോ ജില്ലയിൽ നിന്നും തിരഞ്ഞെടുക്കുന്നു. സംസ്ഥാനത്തു നിന്ന് തിരഞ്ഞെടുക്കുന്ന സെനറ്റർമാരിൽ നിന്ന് കോൺഗ്രസ്സ് പ്രസിഡന്റിനെയും വൈസ് പ്രസിഡന്റിനെയും തിരഞ്ഞെടുക്കുന്നു. ഇവരാണ് എക്സിക്യൂട്ടീവിന്റെ തലവന്മാർ. പ്രസിഡന്റിനെയും വൈസ്പ്രസിഡന്റിനെയും തിരഞ്ഞെടുക്കുന്നതിലൂടെ വരുന്ന ഒഴിവുകൾ പ്രത്യേക ഇലക്ഷനിലൂടെ നികത്തപ്പെടും. 

പ്രസിഡന്റിനെയും വൈസ് പ്രസിഡന്റിനെയും സഹായിക്കാനായി നാമനിർദ്ദേശം ചെയ്ത ഒരു മന്ത്രിസഭ നിലവിലുണ്ടാവും. ഇവിടെ ഔപചാരിക രാഷ്ട്രീയപ്പാർട്ടികളില്ല.

ഐക്യരാഷ്ട്രസഭയിലെ വോട്ടെടുപ്പുകളിൽ സാധാരണഗതിയിൽ ഈ രാജ്യം അമേരിക്കൻ ഐക്യനാടുകൾക്കൊപ്പമാണ് വോട്ടു ചെയ്യാറ്. 

ഫെഡറേഷനിലെ നാലു സംസ്ഥാനങ്ങൾ ഇവയാണ്:
ഈ സംസ്ഥാനങ്ങളെ മുനിസിപ്പാലിറ്റികളായി പുനർവിഭജനം ചെയ്തിട്ടുണ്ട്.

കിഴക്കുപടിഞ്ഞാറായി 2900 കിലോമീറ്റർ നീളത്തിലുള്ള സമുദ്രപ്രദേശത്തായി ചിതറിക്കിടക്കുന്ന 607 ദ്വീപുകളാണ് ഈ ദ്വീപസമൂഹത്തിലുള്ളത്. കരോലീൻ ദ്വീപുകൾ എന്ന് ഈ ദ്വീപസമൂഹത്തിന് പേരുണ്ട്. 

യാപ്, ചൂക്, പോഹ്ൻപൈ, കോസ്രൈ എന്ന നാലു ദ്വീപുകളാണ് ഈ ദ്വീപസമൂഹത്തിലുള്ളത്. ദേശീയപതാകയിലെ നാല് വെള്ള നക്ഷത്രങ്ങൾ ഈ സംസ്ഥാനങ്ങളെ പ്രതിനിധാനം ചെയ്യുന്നു. 

ഏഴ് ഔദ്യോഗിക ഭാഷകൾ ഇവിടെയുണ്ട്. ഇംഗ്ലീഷ്, യുലിത്തിയൻ, വോളൈയൻ, യാപീസ്, പോഹ്ൻപൈയൻ, കോസ്രൈയൻ, ചൂകീസ് എന്നിവയാണവ.

പിൻഗലാപീസ്, എൻഗാറ്റികീസ്, സാറ്റവാലീസ്, കാപിങമാരാൻഗി, നുകുവോറോ, പുളുവാട്ടീസ്, മോർട്ട്ലോകീസ്, മോകിലീസ് എന്നിവ ഇവിടെ സംസാരിക്കുന്ന മറ്റ് ഭാഷകളാണ്.

കൃഷിയും മത്സ്യബന്ധനവുമാണ് പ്രധാന ജീവനോപാധികൾ. ഫോസ്ഫേറ്റൊഴികെ ഇവിടെ മിനറൽ നിക്ഷേപങ്ങളൊന്നുമില്ല. 1990-കളിൽ ചൈനയിൽ നിന്നുള്ള ടൂണയെപ്പിടിക്കുന്ന കപ്പലുകൾ ഇവിടെ മത്സ്യബന്ധനം നടത്തുന്നുണ്ടായിരുന്നു. വിനോദസഞ്ചാര വ്യവസായത്തിന് സാദ്ധ്യതകളുണ്ടെങ്കിലും വിദൂരപ്രദേശമാണെന്നതും അടിസ്ഥാനസൗകര്യക്കുറവും കാരണം ഈ മേഖലയിൽ വലിയ വികസനം നടന്നിട്ടില്ല. അമേരിക്കയിൽ നിന്നുള്ള സാമ്പത്തിക സഹായമാണ് പ്രധാന വരുമാനം. 

അമേരിക്കൻ ഡോളറാണ് ഇവിടെ കറൻസിയായി ഉപയോഗിക്കുന്നത്.

നാല് അന്താരാഷ്ട്ര വിമാനത്താവളങ്ങളാണ് രാജ്യത്തുള്ളത്. 

ഏകദേശം 100% ആൾക്കാരും പസഫിക് ദ്വീപുവംശജരോ ഏഷ്യൻ വംശജരോ ആണ്. ചൂകീസ് ജനത 48.8% വരും. പോളിനേഷ്യക്കാർ 24.2%, കോസ്രൈയൻ 6.2%, യാപീസ് 5.2%, യാപ് ഔട്ടർ ഐലന്റ് വാസികൾ 4.5%, ഏഷ്യൻ 1.8%, പോളിനേഷ്യൻ 1.5%, മറ്റുള്ളവർ 6.4%, അറിയാത്തവർ 1.4% എന്നിങ്ങനെയാണ് മറ്റുള്ള ജനതയുടെ എണ്ണം. കുറച്ചുപേർക്ക് ജപ്പാനീസ് വംശപാരമ്പര്യവുമുണ്ട്. 

1990 മുതൽ അമേരിക്കക്കാർ, ഓസ്ട്രേലിയക്കാർ, യൂറോപ്യന്മാർ, ചൈനക്കാർ, ഫിലിപ്പീൻസുകാർ എന്നിവർ ഇവിടെ വന്നു താമസിക്കാൻ തുടങ്ങിയിട്ടുണ്ട്. ഇംഗ്ലീഷാണ് ഭരണഭാഷ. ജനസംഖ്യാവളർച്ച വർഷം 3% എന്ന ഉയർന്ന നിലയിലാണ്. പോഹ്ൻപൈ ജനതയ്ക്ക് മാസ്കുൻ എന്നുവിളിക്കുന്ന ഒരുതരം വർണാന്ധത കാണപ്പെടുന്നുണ്ട്.

നാലു സംസ്ഥാനങ്ങൾക്കും സ്വന്തം സംസ്കാരവും പാരമ്പര്യങ്ങളുമുണ്ട്. എന്നാലും നൂറ്റാണ്ടുകൾ പഴക്കമുള്ള സാംസ്കാരികവും സാമ്പത്തികവുമായ ബന്ധങ്ങളും ഈ ദ്വീപുകൾ തമ്മിലുണ്ട്. ഉദാഹരണത്തിന് കൂട്ടുകുടുംബസംവിധാനവും ഗോത്രകൂട്ടായ്മയും എല്ലാ ദ്വീപിലും കാണപ്പെടുന്നുണ്ട്.

യാപ് ദ്വീപ് കല്ലുനാണയങ്ങൾക്ക് പ്രസിദ്ധമാണ് (റായ് കല്ലുകൾ എന്നാണ് ഇവയെ വിളിക്കുന്നത്). സാധാരണഗതിയിൽ കാൽസൈറ്റ് കല്ലുകൊണ്ടാണ് ഇവ ഉണ്ടാക്കുന്നത്, വലിയ ഡിസ്ക് രൂപത്തിലാണ് നിർമിതി. നാലു മീറ്റർ വരെ ഇവയ്ക്ക് വ്യാസമുണ്ടാകാറുണ്ട്. നടുവിൽ ഒരു ദ്വാരമുണ്ടാകും. ദ്വീപുവാസികൾക്ക് ഇതിന്റെ ഉടമസ്ഥനാരെന്നറിയാമെന്നതിനാൽ കൈമാറ്റം നടന്നാലും ഈ നാണയങ്ങളെ ഒരിടത്തുനിന്ന് മറ്റൊരിടത്തേയ്ക്ക് കൊണ്ടുപോകാറില്ലായിരുന്നുവത്രേ. ചരിത്രവും വലിപ്പവുമാണ് ഇവയുടെ മൂല്യനിർണയത്തിനുപയോഗിക്കുന്നത്. ന്യൂ ഗിനിയയിൽ നിന്നുവരെ ഇവ കൊണ്ടുവരപ്പെട്ടിട്ടുണ്ട്. ഈ ദ്വീപിൽ ഉദ്ദേശം 6,500 കല്ലുനാണയങ്ങൾ ഉണ്ട്. 

മൈക്രോനേഷ്യയിൽ നിന്ന് പ്രസിദ്ധീകരിക്കപ്പെട്ട വളരെക്കുറച്ച് സാഹിത്യകൃതികളേയുള്ളൂ. 2008-ൽ എമെലിഹ്റ്റർ കിഹ്ലെങ് ഇംഗ്ലീഷ് ഭാഷയിൽ കവിതാസമാഹാരം പ്രസിദ്ധീകരിച്ച ആദ്യ മൈക്രോനേഷ്യക്കാരനായി. 

പല പ്രൊട്ടസ്റ്റന്റ് സഭകളും റോമൻ കത്തോലിക്കാസഭയും എല്ലാ ദ്വീപുകളിലും വേരുറപ്പിച്ചിട്ടുണ്ട്. അമേരിക്കൻ മിഷനറിമാരാണ് മിക്ക പ്രൊട്ടസ്റ്റന്റ് സഭകളും സ്ഥാപിച്ചിട്ടുള്ളത്. കോസ്രേ ദ്വീപിൽ 7,800 ആൾക്കാരുള്ളതിൽ 95 ശതമാനം പ്രൊട്ടസ്റ്റന്റ് വിശ്വാസികളാണ്. പോഹ്ൻപൈ ദ്വീപിലെ 35,000 ജനങ്ങളിൽ ഏകദേശം പകുതിവീതം പ്രൊട്ടസ്റ്റന്റുകാരും കത്തോലിക്കരുമാണ്. ചൂക്, യാപ് എന്നിവിടങ്ങളിൽ 60 % കത്തോലിക്കരും 40 % പ്രൊട്ടസ്റ്റന്റ് വിശ്വാസികളുമാണ്. ബാപ്റ്റിസ്റ്റുകൾ, അസംബ്ലീസ് ഓഫ് ഗോഡ്, സാൽവേഷൻ ആർമി, സെവൻത് ഡേ അഡ്വെന്റിസ്റ്റുകൾ, യഹോവാ സാക്ഷികൾ, മോർമോൺ വിഭാഗക്കാർ, ബഹായി വിശ്വാസികൾ എന്നീ മതവിഭാഗങ്ങളും ഇവിടെയുണ്ട്. പോഹ്ൻപൈയിൽ ഒരു ചെറിയ വിഭാഗം ബുദ്ധമതക്കാരുമുണ്ട്. പള്ളികൾക്ക് ഇവിടുത്തെ പൊതുസമൂഹത്തിൽ വലിയ സ്ഥാനമുണ്ട്.

ഇവിടെ കുടിയേറിയ ഫിലിപ്പിനോ വംശജർ ഭൂരിപക്ഷവും കത്തോലിക്കരാണ്. 1890-കളിൽ പോഹ്ൻപൈ ദ്വീപിൽ മിഷനറിമാർ തമ്മിൽ സ്പർദ്ധയും വിവിധ ഗോത്രവിഭാഗങ്ങൾ വിവിധ സഭകളിൽs ചേർന്നതുകാരണവുമുണ്ടായ വർഗ്ഗീയപ്രശ്നങ്ങൾ ഇപ്പോഴും നിലനിൽക്കുന്നുണ്ട്. ഇവിടെ പ്രൊട്ടസ്റ്റന്റുകാർ ദ്വീപിന്റെ പടിഞ്ഞാറുഭാഗത്തും കത്തോലിക്കർ കിഴക്കുഭാഗത്തുമാണ് പൊതുവെ താമസം. ഭരണഘടന മതസ്വാതന്ത്ര്യം അനുവദിക്കുന്നുണ്ട്. മിക്ക സഭകളുടെയും മിഷനറിമാർ ഇവിടെ പ്രവർത്തിക്കുന്നുമുണ്ട്. മതവ്യത്യാസങ്ങൾ ഏതെങ്കിലും വിഭാഗത്തിനെതിരേയുള്ള വിവേചനത്തിൽ കലാശിച്ചതായി റിപ്പോർട്ടില്ല. 

ഈ രാജ്യം അമേരിക്കയുമായി സ്വതന്ത്ര സഹകരണത്തിലുള്ള പരമാധികാര സ്വയംഭരണ രാജ്യമാണ്. അമേരിക്കയാണ് ഈ രാജ്യത്തിന്റെ പ്രതിരോധത്തിന്റെ ഉത്തരവാദിത്തമേറ്റെടുത്തിരിക്കുന്നത്. കരാറനുസരിച്ച് ഇവിടുത്തുകാർക്ക അമേരിക്കൻ സൈന്യത്തിൽ ചേരാൻ പൗരത്വമെടുക്കേണ്ട ആവശ്യമില്ല. അമേരിക്കയിലേയ്ക്ക് കുടിയേറുന്നതും എളുപ്പമാണ്.










</doc>
<doc id="215097" url="https://ml.wikipedia.org/wiki?curid=215097" title="മണിയാർ ഡാം">
മണിയാർ ഡാം

കേരളത്തിലെ പത്തനംതിട്ട ജില്ലയിലെ റാന്നിക്കു സമീപം വടശ്ശേരിക്കര ഗ്രാമപഞ്ചായത്തിൽ മണിയാറിൽ പമ്പാനദിയുടെ പോഷകനദിയായ കക്കാട്ടാറിനു കുറുകെ നിർമിച്ചിരിക്കുന്ന അണക്കെട്ടാണ് മണിയാർ ഡാം . പമ്പാ ജലസേചന പദ്ധതി, , യുടെ ഭാഗമാണ് ഈ അണക്കെട്ട്..മണിയാർ ഡാമിലെ ജലമുപയോഗിച്ചാണ് മണിയാർ ചെറുകിട ജലവൈദ്യുതപദ്ധതി ( Carborandam Universal Power Project )പ്രവർത്തിക്കുന്നത് .,


</doc>
<doc id="215103" url="https://ml.wikipedia.org/wiki?curid=215103" title="ലുഡ്വിഗ് മീസ് വാൻ ഡെ റോഹ്">
ലുഡ്വിഗ് മീസ് വാൻ ഡെ റോഹ്

ലോകപ്രശസ്ത ജർമ്മൻ-അമേരിക്കൻ വാസ്തുശില്പിയാണ് ലുഡ്വിഗ് മീസ് വാൻ ഡെ റോഹ് (Ludwig Mies van der Rohe). മീസ് എന്ന പേരിൽ അറിയപ്പെടുന്ന ഇദ്ദേഹം ആധുനിക വാസ്തുവിദ്യക്ക് ഗണ്യമായ സംഭാവനകൾ നൽകിയിട്ടുണ്ട്.

ഗോത്തിക്, ക്ലാസ്സികൽ തുടങ്ങിയ പഴയ വാസ്തുശൈലികൾക്കു ബദലായി ഇരുപത്തൊന്നാം നൂറ്റാണ്ടിന്റെ തനതായ വാസ്തുശൈലിക്ക് രൂപം നൽകാൻ അദ്ദേഹം വളരെയധികം പരിശ്രമിച്ചു. വ്യക്തതയും, ലാളിത്യവുമായിരുന്നു ആധുനികവാസ്തുവിദ്യാ എന്ന് പ്രശസ്തമായ ഈ വാസ്തുശൈലിയുടെ പ്രധാന സവിശേഷതകൾ. ഇദ്ദേഹത്തിന്റെ നിർമ്മിതികൾ പലതും ഗ്ലാസ് സ്റ്റീൽ മുതലായ നവീന നിർമ്മാണ സാമഗ്രികൾ ഉപയോഗിച്ചുള്ളതായിരുന്നു. മിതവാദ വാസ്തുവിദ്യയുടെ(Minimalist architecture) പ്രധാന ആശയങ്ങളിലൊന്നായ കുറവ് അധികമാണ്(less is more) എന്ന വാക്യം ഇദ്ദേഹത്തിന്റെ സൃഷ്ടിയാണ്.


</doc>
<doc id="215140" url="https://ml.wikipedia.org/wiki?curid=215140" title="ചുട്ടിയാറ്റ">
ചുട്ടിയാറ്റ

ആറ്റക്കുരുവിയേക്കാൾ അൽപ്പം വലിപ്പം കുറഞ്ഞ ഈ പക്ഷിയുടെ തല ചെറിയതും ദേഹം ചീർത്തതുമാകയാൽ ഇതിനു ( മറ്റെല്ലാ മുനിയകൾക്കെന്നപോലെ ) പ്രത്യേകിച്ചൊരു ആകൃതി ആണുള്ളത്. ഇംഗ്ലീഷ് നാമം - Scaly-breasted Munia. ഇവ കേരളത്തിൽ സർവ്വ സാധാരണമാണ്.

ആകെപ്പാടെ ചെമ്പിച്ച തവിട്ട് നിറം. തല, താടി, തൊണ്ട, പുറം എന്നിവ കടുത്ത ചെമ്പിച്ച തവിട്ട് നിറം. മാറിടവും ദേഹത്തിന്റെ പാർശ്വഭാഗങ്ങളും വെള്ള. ഈ ഭാഗങ്ങളില്ലെല്ലാം തവിട്ട് നിറത്തിൽ ചെതുമ്പൽ അടയാളങ്ങൾ മിക്ക കാലത്തും കാണാം. ഉദരത്തിന്റെ നടുവിൽ ഈ അടയാളങ്ങൾ ഇല്ല. കൊക്ക് തടിച്ചതും കുറിയതുമാണ്. ഒരു വശത്തു നിന്ന് നോക്കുമ്പോൾ ഒരു സമഭുജത്രികോണം പോലിരിക്കും. കടുപ്പമുള്ള ധാന്യങ്ങൾ തിന്നു ജീവിക്കുന്ന ഈ പക്ഷിയ്ക്ക് ഇത്തരം കൊക്ക് കൂടാതെ കഴിയുകയില്ല. പൂവനും പിടയും തമ്മിൽ കാഴ്ചയ്ക്ക് വ്യത്യാസം ഇല്ല. പ്രജനനം കഴിഞ്ഞാൽ പൂവനും പിടയും കുഞ്ഞുങ്ങളും ഒട്ടേറെ തവിട്ട് നിറത്തിലായിരിക്കും.

ചുട്ടിയാറ്റ സാധാരണയായി ചെറു കൂട്ടങ്ങൾ ആയാണ് കാണുക. നാലു മുതൽ നൂറോ ഇരുനൂറോ വരെ പക്ഷികൾ ഈ കൂട്ടങ്ങളിൽ ഉണ്ടാകാം. പാടങ്ങളിലും , നദികൾക്കോ, തടാകങ്ങൾക്കോ സമീപത്തുള്ള പുൽപ്രദേശങ്ങളിലും ചുട്ടിയാറ്റയെ ധാരാളം കാണാം. ഇന്ത്യ , ശ്രീലങ്ക, ഫിലിപ്പൈൻസ് , ഇന്തോനേഷ്യ തുടങ്ങിയ രാജ്യങ്ങളിലെ താമസക്കാരായ ചുട്ടിയാറ്റകൾ ഇപ്പോൾ ഓസ്ട്രേലിയ, യുഎസ്എ തുടങ്ങിയ രാജ്യങ്ങളിലും കണ്ടുവരുന്നു.

ചാമ (തിന) ആണ് ഈ പക്ഷിയുടെ പ്രധാന ആഹാരം . ചെറുധാന്യങ്ങൾ മൂത്തു തുടങ്ങുമ്പോൾ ഈ പക്ഷികളെ ധാരാളം കാണാം. ഇവ ആ സമയത്ത് കൃഷിക്കാർക്ക് ചെയ്യുന്ന ഉപദ്രവം ചില്ലറയല്ല. എന്നാൽ ഈ പക്ഷികളെക്കൊണ്ട് കൃഷിക്കാരന് പ്രയോജനവുമുണ്ട്. ചാമയും മറ്റും കൊല്ലത്തിലൊരിക്കൽ എട്ടുപത്തു ദിവസത്തേക്ക് മാത്രമേ ഇവയ്ക്കു കിട്ടുകയുള്ളൂ. മറ്റു കാലത്തെല്ലാം ഇവ പുല്ലിന്റെ വിത്ത് തിന്നാണ് ജീവിക്കുന്നത്. ഇങ്ങനെ പുൽവിത്തും തേടി നടക്കുന്ന ചുട്ടിയാറ്റകളെ മഴക്കാലത്ത്‌ ധാരാളം കാണാം. ഇവ തിന്നു നശിപ്പിക്കുന്ന പുൽവിത്തൊന്നും പാടത്ത് വീണു കളയായി തീരാത്തതുതന്നെ കൃഷിക്കാരന് വളരെ ഉപകാരമായിരിക്കും. മാത്രമല്ല ഈ പക്ഷികൾ കുഞ്ഞുങ്ങൾക്ക്‌ തുള്ളൻ മുതലായ ക്ഷുദ്രജീവികളെ തന്നെ ആണ് കൊടുക്കുന്നത്. അങ്ങനെ, കൃഷിക്കാരന്റെ ബദ്ധവൈരികളായ ചെറുപ്രാണികളുടെ എണ്ണം കുറക്കാൻ ചുട്ടിയാററകൾ സഹായിക്കുന്നുണ്ട്.

ചുട്ടിയാറ്റ മഴക്കാലത്ത്‌ കൂടു കെട്ടുന്നു. മുനിയകൾ എല്ലാം തന്നെ ഒരേ പൊലെ ആണ് കൂടു കെട്ടാറ്. നേരിയ പുൽത്തണ്ടുകൾ ശേഖരിച്ചു മെടഞ്ഞു പന്ത് പോലെയുള്ള കൂടാക്കും. പ്രവേശനദ്വാരം ഒരുവശത്താണ് ഉണ്ടാവുക. കൂടുകൾ മിക്കവാറും പുൽച്ചെടികളിലായതിനാൽ അവയെ ഉപദ്രവിക്കാൻ ശത്രുക്കൾ ചുരുക്കമാണ്. ഇതുകൊണ്ടാകാം ചുട്ടിയാറ്റ കൂട് മറച്ചുവയ്ക്കുവാൻ ഒരു ഉദ്യമവും നടത്താത്തത്. കൂടു കെട്ടുവാൻ ഉപയോഗിച്ച പുല്ലുകൾ വളരെ വേഗം ഉണങ്ങി ഇളംമഞ്ഞ നിറമാകുന്നതിനാൽ ഇവയുടെ കൂടുകൾ കാണാൻ പ്രയാസമില്ല. ഓരോ തവണയും ചുട്ടിയാറ്റ ഏഴെട്ടു മുട്ടകളിടും. തൂവെള്ളയായ മുട്ടകൾ ഏതാണ്ട് എളയുടെത് പോലിരിക്കും.ആണും പെണ്ണും ചേക്കിരിക്കുന്നത് കൂട്ടിൽതന്നെയാണ്. മാത്രമല്ല കുഞ്ഞുങ്ങൾ വലുതായ ശേഷവും കുറെക്കാലത്തേക്ക് മുതിർന്ന പക്ഷികളെല്ലാം രാത്രി കൂട്ടിൽത്തന്നെയാണ് കിടന്നുറുങ്ങുക.



</doc>
<doc id="215143" url="https://ml.wikipedia.org/wiki?curid=215143" title="സമദർശി">
സമദർശി

1918-ൽ തിരുവനന്തപുരത്തെ കമലാലയം ബുക്ക് ഡിപ്പോ ഉടമയായ കുളക്കുന്നത്തു രാമൻമേനോൻ ആരംഭിച്ച വാരികയാണ് സമദർശി. കുന്നത്ത് ജനാർദ്ദന മേനോൻ ആയിരുന്നു ഈ വാരികയുടെ ആദ്യകാല പത്രാധിപർ.
1922 ൽ തിരുവിതാംകൂറിൽ വിദ്യാർത്ഥികളുടെ ഫീസ് കുത്തനെ ഉയർത്തിയതിനെച്ചൊല്ലിയുണ്ടായ പ്രക്ഷോഭം പോലിസും,പട്ടാളവും ക്രൂരമായി അടിച്ചമർത്തുകയുണ്ടായി. ഈ പ്രക്ഷോഭങ്ങളെ സമദർശി ന്യായീകരിയ്ക്കുകയും ഭരണകൂടത്തിന്റെ ചെയ്തികളെ നിശിതമായി വിമർശിയ്ക്കുകയുമുണ്ടായി .ഈ വിമർശനം പത്രാധിപരും പത്രയുടമയും തമ്മിൽ തെറ്റാനിടതെളിച്ചു. പത്രാധിപരായ ജനാർദ്ദനമേനോൻ രാജിവയ്ക്കുകയും തുടർന്ന് 1922 ൽ എ.ബാലകൃഷ്ണപിള്ള പത്രാധിപരായിചുമതലയേൽക്കുകയും ചെയ്തു.


</doc>
<doc id="215145" url="https://ml.wikipedia.org/wiki?curid=215145" title="വി.ജെ.ടി. ഹാൾ">
വി.ജെ.ടി. ഹാൾ

തിരുവനന്തപുരം ജില്ലയിലെ ഒരു ടൌൺ ഹാൾ ആണ് വിക്ടോറിയ ജൂബിലി ടൌൺ ഹാൾ. വിക്ടോറിയ രാജ്ഞിയുടെ കിരീടധാരണത്തിന്റെ സുവർണ്ണ ജൂബിലി ആഘോഷങ്ങളുടെ സ്മരണയ്ക്ക്, 1896-ൽ ശ്രീ മൂലം തിരുനാളിന്റെ കാലത്താണ് ഈ ഹാൾ നിർമ്മിച്ചത്. പഴയ നിയമസഭയായിരുന്ന ഈ ഹാൾ തിരുവനന്തപുരത്ത് പാളയത്താണ് സ്ഥിതി ചെയ്യുന്നത്.

കേരളത്തിന്റെ
നവോത്ഥാന മുന്നേറ്റത്തിൽ വലിയ പങ്ക് വഹിച്ച അയ്യങ്കാളിയോടുള്ള ആദര സൂചകമായf വിക്ടോറിയ ജൂബിലി ടൗൺ ഹാളിന്റെ പേരുമാറ്റി അയ്യങ്കാളി ഹാൾ എന്നാക്കുമെന്ന് മുഖ്യമന്ത്രി പിണറായി വിജയൻ പ്രഖ്യാപിച്ചിരുന്നു. പഴയ നിയമസഭയായിരുന്നു ഈ ഹാൾ. ഈ നിയമ നിർമ്മാണ സഭയിലെ അംഗമായിരുന്നു അയ്യങ്കാളി. അയ്യങ്കാളിയുടെ ചരിത്ര പ്രസിദ്ധമായ പല പ്രസംഗങ്ങളും നടന്നത് ഈ ഹാളിലായിരുന്നു. അദ്ദേഹത്തിന്റെ സ്മരണാർത്ഥം
കെട്ടിടത്തിന് അയ്യങ്കാളി ഹാൾ എന്ന പേര് നൽകുമെന്നായിരുന്നു പ്രഖ്യാപനം.


</doc>
<doc id="215156" url="https://ml.wikipedia.org/wiki?curid=215156" title="മഞ്ഞക്കൊന്ന">
മഞ്ഞക്കൊന്ന

18 മീറ്ററോളം ഉയരം വയ്ക്കുന്ന മഞ്ഞക്കൊന്ന തണൽ മരമായും അലങ്കാരവൃക്ഷമായും നട്ടുവളർത്തുന്നു..നനവുള്ള മണ്ണ് ഇഷ്ടപ്പെടുന്ന നിത്യഹരിതവൃക്ഷം. കൊക്കോ, കാപ്പി, ചായത്തോട്ടങ്ങളിൽ തണൽമരമായി ഉപയോഗിക്കാറുണ്ട്. തിളപ്പിച്ച് ഊറ്റിയശേഷം ഇലയും ഇളംതണ്ടും കായയും ഭക്ഷ്യയോഗ്യമാണ്. മ്യാന്മറിലും തായ്ലാന്റിലും ഇത് ഭക്ഷണത്തിനായി ഉപയോഗിക്കുന്നു. Kaeng khilek എന്ന പ്രസിദ്ധ തായ് വിഭവത്തിൽ ഇത് ഉപയോഗിക്കുന്നു. ഈ മരത്തിലടങ്ങിയിരിക്കുന്ന ബരകോൽ എന്ന സംയുക്തം ഒരു ഔഷധമാണ്. കാലിത്തീറ്റയായും മഞ്ഞക്കൊന്ന ഉപയോഗിച്ചുവരുന്നു. ഇത് മണ്ണിൽ നൈട്രജൻ ഉണ്ടാക്കാറില്ല. തടി ഫർണിച്ചർ ഉണ്ടാക്കാൻ ഉപയോഗിക്കാറുണ്ട്. പന്നികൾക്ക് ഇലകൾ വിഷമാണ്. ഇലകൾ പൊതുവേ വിഷമാണ്. പലയിടത്തും മഞ്ഞക്കൊന്ന ഒരു അധിനിവേശസസ്യമായി കരുതിപ്പോരുന്നു.



</doc>
<doc id="215160" url="https://ml.wikipedia.org/wiki?curid=215160" title="മഞ്ഞമന്ദാരം">
മഞ്ഞമന്ദാരം

നാലു മീറ്റർ വരെ ഉയരം വയ്ക്കുന്ന ചെറുവൃക്ഷം. കറുത്ത മറൂൺ പൊട്ടുകൾ ഉള്ളിലുള്ള ഭംഗിയുള്ള മഞ്ഞപ്പൂക്കൾക്കു വേണ്ടിയും തണലിനായും അലങ്കാരത്തിനായും നട്ടുവളർത്തുന്നു.. കാഞ്ചനപ്പൂമരം, കാട്ടത്തി എന്നെല്ലാം അറിയപ്പെടുന്നു. bell bauhinia, hairy bauhinia, mountain ebony, orchid tree, St. Thomas tree, variegated bauhinia, yellow tree bauhinia എന്നെല്ലാം ഇംഗ്ലീഷിലും പറയുന്നു. ഇതൊരു ഔഷധച്ചെടിയാണ്. ആഫ്രിക്കൻ വംശജനാണ്. മധ്യരേഖാപ്രദേശങ്ങളിലാകെ കാണാം. നിറയെ തേനും പൂമ്പൊടിയുമുള്ള പൂക്കൾ തേനീച്ചകളെയും കീടങ്ങളെയും ചെറുപക്ഷികളെയുമെല്ലാം ആകർഷിക്കുന്നു. ചിലയിനം ശലഭങ്ങളുടെ പുഴുക്കളുടെ ആഹാരം കൂടിയാണ് മഞ്ഞമന്ദാരത്തിന്റെ ഇലകൾ.



</doc>
<doc id="215164" url="https://ml.wikipedia.org/wiki?curid=215164" title="നിശാറാണി">
നിശാറാണി

വെസ്റ്റ് ഇൻഡീസിലേയും തെക്കനേഷ്യയിലേയും തദ്ദേശ സസ്യമാണ് നിശാറാണി. . Night-blooming cestrum, Hasna Hena, lady of the night, queen of the night, night-blooming jessamine, night-blooming jasmine എന്നെല്ലാം അറിയപ്പെടുന്നു. രാത്രിയിൽ വിടരുന്ന പൂക്കളിൽ ഒന്നാണിത്. രാത്രിയിൽ നല്ല സുഗന്ധം പരത്തുന്ന പൂക്കളാണ് ഈ ചെടിയുടേത്. ചിലർക്ക് ഇത് അലർജിക്ക് കാരണമാവാറുണ്ട്. 4 മീറ്ററോളം ഉയരത്തിൽ വളരുന്ന കുറ്റിച്ചെടി. പലയിടത്തും നാട്ടുചെടികളെ നശിപ്പിക്കുന്ന ഇതിനെ ഒരു അധിനിവേശസസ്യമായി കരുതുന്നു. മധ്യരേഖാപ്രദേശങ്ങളിലാകെ അലങ്കാരച്ചെടിയായി നട്ടുവളർത്തുന്നു.



</doc>
<doc id="215168" url="https://ml.wikipedia.org/wiki?curid=215168" title="മലയത്തി">
മലയത്തി

തെക്കുകിഴക്കൻ ഏഷ്യൻ വംശജനായ ഇടത്തരം വലിപ്പമുള്ള മരം. ബീഡിയുണ്ടാക്കാൻ ഇതിന്റെ ഇല ഉപയോഗിക്കാറുണ്ട്. . ഔഷധമായി ഇതിന്റെ ഇലകൾ ഉപയോഗിക്കാറുണ്ട്. ഇല പൊഴിയുന്ന മരം. ഇലകൾ ഒന്നിച്ച് പൊഴിയാറില്ല. കാട്ടിൽ നല്ല വംശവർദ്ധന ഉണ്ട്. കുടമ്പുളിമന്ദാരം, മലമന്ദാരം, അരംപാലി എന്നെല്ലാം അറിയപ്പെടുന്നു. തറയിലെത്തുന്ന കായുടെ പുറംതോട് ദ്രവിച്ച് വിത്ത് പുറത്തുവരാൻ ഒരു വർഷത്തോളമെടുക്കുമെങ്കിലും സ്വാഭാവികപുനരുദ്ഭവം നടക്കുന്നുണ്ട്.



</doc>
<doc id="215172" url="https://ml.wikipedia.org/wiki?curid=215172" title="ജൈവ വാസ്തുവിദ്യ">
ജൈവ വാസ്തുവിദ്യ

വാസ്തുവിദ്യയുമായ് ബന്ധപ്പെട്ട ഒരു താത്ത്വികദർശനമാണ് ജൈവ വാസ്തുവിദ്യ(Organic architecture). മനുഷ്യന്റെ വാസസ്ഥാനവും പ്രകൃതിയും തമ്മിൽ പൊരുത്തമുണ്ടാവണം എന്ന ആശയത്തെയാണ് ഇത് മുന്നോട്ടുവയ്ക്കുന്നത്. ഭൂപ്രകൃതിയോടും പരിസ്ഥിതിയോടും ഇണങ്ങിച്ചേരുംവിധമാണ് ജൈവ വാസ്തുവിദ്യയിൽ കെട്ടിടങ്ങൾ രൂപകല്പന ചെയ്യുന്നത്. 

ഫ്രാങ്ക് ലോയ്ഡ് റൈറ്റിനെയാണ് ജൈവ വാസ്തുവിദ്യയുടെ പിതാവായ് കണക്കാക്കുന്നത്. ഇദ്ദേഹത്തിന്റെ സൃഷ്ടിയായ് ഫോളിങ്ങ് വാട്ടർ എന്ന ഭവനം ജൈവവാസ്തുവിദ്യയുടെ ഉത്തമ ഉദാഹരണമായാണ് കണക്കാക്കുന്നത്. ജൈവ വാസ്തുവിദ്യയെകുറിച്ച് ഇദ്ദേഹം നിരവധി പ്രബന്ധങ്ങൾ അവതരിപ്പിച്ചിട്ടുണ്ട്



</doc>
<doc id="215177" url="https://ml.wikipedia.org/wiki?curid=215177" title="ചെയർമാൻ മാവോയുടെ വചനങ്ങൾ">
ചെയർമാൻ മാവോയുടെ വചനങ്ങൾ

ചൈനീസ് വിപ്ലവ നായകൻ മാവോ സേതൂങ്ങിന്റെ പ്രസംഗങ്ങൾ, രചനകൾ തുടങ്ങിയവയിൽ നിന്നും തെരഞ്ഞെടുത്ത ഭാഗങ്ങൾ ഉൾക്കൊള്ളിച്ച് പ്രസിദ്ധീകരിച്ച കൃതിയാണ് ചെയർമാൻ മാവോയുടെ വചനങ്ങൾ (simplified Chinese: 毛主席语录; traditional Chinese: 毛主席語錄; pinyin: Máo zhǔxí yǔlù). പാശ്ചാത്യ ലോകത്ത് ഈ കൃതി ചുവന്ന ചെറിയ പുസ്തകം (ദി ലിറ്റിൽ റെഡ് ബുക്ക്) എന്ന പേരിൽ അറിയപ്പെടുന്നു.

ചുവന്ന പുറംചട്ടയോടുകൂടി, കയ്യിലൊതുങ്ങാവുന്ന വലിപ്പത്തിൽ 1964 ൽ ചൈനീസ് ഗവൺമെന്റ് അച്ചടിച്ച് പ്രസിദ്ധീകരിച്ച മാവോ വചനങ്ങൾ, ലോകത്ത് ഏറ്റവുമധികം അച്ചടിക്കപ്പെട്ട പുസ്തകങ്ങളിലൊന്നാണ്. 33 വിഭാഗങ്ങളിലായി മാവോയുടെ 427 ഉദ്ധരണികൾ സമാഹരിച്ച് മാവോയിസ്റ്റ് കമ്മ്യൂണിസ്റ്റ് നിലപാടുകളായി ഈ പുസ്തകത്തിൽ അവതരിപ്പിച്ചിരിക്കുന്നു. വിപ്ലവപ്രയോഗങ്ങളുടെ വിശദീകരണത്തിനുപുറമേ, രാജ്യസ്നേഹം, അച്ചടക്കം, സ്ത്രീവിവേചനം തുടങ്ങി സാമൂഹ്യ - രാഷ്ട്രീയ ജീവിതത്തിന്റെ വിവിധവശങ്ങളെ സംബന്ധിച്ച അദ്ദേഹത്തിന്റെ കാഴ്ചപ്പാടുകളാണ് ഇതിലുള്ളത്. "അധികാരം തോക്കിൻ കുഴലിലൂടെ" തുടങ്ങിയ മാവോയുടെ പ്രസിദ്ധമായ പ്രസ്താവനകളും ഈ പുസ്തകത്തിലടങ്ങിയിരിക്കുന്നു. സാസ്കാരികവിപ്ലവകാലത്ത് മാവോ വചനങ്ങൾ ചൈനയിൽ ഏറ്റവുമധികം പ്രചരിപ്പിക്കപ്പെട്ടു. ഈ പുസ്തകം കൈവശമില്ലാത്തവരെ പാർട്ടിവിരുദ്ധരായി കാണുന്ന പതിവും അക്കാലത്തുണ്ടായിരുന്നു.


</doc>
<doc id="215192" url="https://ml.wikipedia.org/wiki?curid=215192" title="ദേശീയപാത 67 (ഇന്ത്യ)">
ദേശീയപാത 67 (ഇന്ത്യ)

തെക്കേ ഇന്ത്യയിലെ ഒരു ദേശീയപാതയാണ് NH 67 (ദേശീയപാത 67). തമിഴ്നാട് സംസ്ഥാനത്തെ കടലോരപ്രദേശമായ നാഗപട്ടണത്തിൽ നിന്നും ആരംഭിച്ച് കർണാടക സംസ്ഥാനത്തെ ഗുണ്ടൽപേട്ടിലാണ് ഈ പാത അവസാനിക്കുന്നത്. തമിഴ്നാട് കർണാടകം സംസ്ഥാനങ്ങളെ തമ്മിൽ ബന്ധിപ്പിക്കുന്ന ഈ ദേശീയപാതയ്ക്ക് 555 കിലോമീറ്റർ ദൈർഘ്യമുണ്ട്.



</doc>
<doc id="215199" url="https://ml.wikipedia.org/wiki?curid=215199" title="അല്ലെൻ (ടെക്സസ്)">
അല്ലെൻ (ടെക്സസ്)

അമേരിക്കൻ ഐക്യനാടുകളിലെ ടെക്സസ് സംസ്ഥാനത്ത് കോളിൻ കൗണ്ടിയിൽപ്പെട്ട ഒരു നഗരമാണ് അല്ലെൻ. ഡാളസിന്റെ വടക്കൻ പ്രാന്തപ്രദേശത്തു സ്ഥിതി ചെയ്യുന്ന അല്ലെനിൽ 2010ലെ സെൻസസ് പ്രകാരം 84,246 പേർ വസിക്കുന്നു.



</doc>
<doc id="215202" url="https://ml.wikipedia.org/wiki?curid=215202" title="മങ്ങാട്">
മങ്ങാട്



</doc>
<doc id="215205" url="https://ml.wikipedia.org/wiki?curid=215205" title="ഹിന്ദുസ്ഥാൻ സോഷ്യലിസ്റ്റ് റിപ്പബ്ലിക്കൻ അസോസിയേഷൻ">
ഹിന്ദുസ്ഥാൻ സോഷ്യലിസ്റ്റ് റിപ്പബ്ലിക്കൻ അസോസിയേഷൻ

1928 ൽ സ്ഥാപിയ്ക്കപ്പെട്ട ഒരു വിപ്ലവ സംഘടനയാണ് ഹിന്ദുസ്ഥാൻ റിപബ്ലിക്കൻ അസ്സോസ്സിയേഷൻ. ചന്ദ്രശേഖർ ആസാദ്,ഭഗത് സിംഗ്, സുഖ്‌ദേവ് എന്നിവരായിരുന്നു പ്രധാന സംഘാടകർ . സംഘടിതസായുധ സമരത്തിലൂടെ ഇന്ത്യൻ റിപബ്ളിക്ക് എന്നതാണ്അടിസ്ഥാന ലക്ഷ്യമായി പ്രഖ്യാപിച്ചിരുന്നത്. 1931 വരെ ഈ സംഘടന സജീവമായിരുന്നു.


</doc>
<doc id="215206" url="https://ml.wikipedia.org/wiki?curid=215206" title="916 (ചലച്ചിത്രം)">
916 (ചലച്ചിത്രം)

എം. മോഹനൻ രചനയും സംവിധാനവും നിർവ്വഹിച്ച് ചെയ്ത് 2012-ൽ പുറത്തിറങ്ങിയ മലയാളചലച്ചിത്രമാണ് 916 അഥവാ നയൻ വൺ സിക്സ്. ആസിഫ് അലി, മുകേഷ്, അനൂപ് മേനോൻ, മീര വാസുദേവൻ, ലക്ഷ്മി ഗോപാലസ്വാമി, മോണിക്ക, മാളവിക എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. ആദിത് ഐശ്വര്യ സ്നേഹ ഫിലിംസിന്റെ ബാനറിൽ കെ.വി. വിജയകുമാർ പാലക്കുന്നാണ് ഈ ചിത്രം നിർമ്മിച്ചിരിക്കുന്നത്.




</doc>
<doc id="215218" url="https://ml.wikipedia.org/wiki?curid=215218" title="കാറ്റലോണിയ">
കാറ്റലോണിയ

സ്പെയ്നിലെ ഒരു സ്വയംഭരണസമൂഹമാണ് കാറ്റലോണിയ. തലസ്ഥാനം ബാഴ്സലോണ. മാഡ്രിഡ് കഴിഞ്ഞാൽ സ്പെയ്നിലെ രണ്ടാമത്തെ വലിയ പട്ടണമാണ് ബാഴ്സലോണ. ബാഴ്സലോണ, ഗിരോണ, ല്ലെയിദ, റ്റാരഗോണ - ഇവയാണ് കാറ്റലോണിയയിലെ നാല് പ്രവിശ്യകൾ. ഫ്രാൻസും അൻഡോറയുമാണ് കാറ്റലോണിയയുമായി അതിർത്തി പങ്കിടുന്ന രാജ്യങ്ങൾ. മെഡിറ്ററേനിയൻ കടലാണ് കാറ്റലോണിയയുടെ കിഴക്ക്.
സ്വന്തം പാരമ്പര്യത്തിൽ അഭിമാനിക്കുന്ന ഇന്നാട്ടുകാർ കാറ്റലോണിയ സ്‌പെയിനിൽനിന്നു വിട്ടുപോകണം എന്ന ആവശ്യക്കാരാണ്. സ്‌പെയിനിലെ ഏറ്റവും സമ്പന്നവും വ്യവസായവത്കൃതവുമായ മേഖലയാണിത്. കാറ്റലാൻ, സ്പാനിഷ്, അറാനീസ് - ഇവയാണ് കാറ്റലോണിയയുടെ ഔദ്യോഗിക ഭാഷകൾ. കാറ്റലാൻ ചിഹ്നഭാഷയും ഔദ്യോഗികമായി അംഗീകരിക്കപ്പെട്ടിട്ടുണ്ട്.

ഐബീരിയൻ പെനിൻസുലയിലെ മെഡിറ്ററേനിയൻ തീരത്തെ ഇതരപ്രദേശങ്ങളെ പോലെ കാറ്റലോണിയയും ഒരു കാലത്ത് ഗ്രീസിന്റെ അധിനിവേശപ്രദേശമായിരുന്നു. പിന്നീട് കുറച്ച് നാൾ കാർത്തേജിന്റെ അടിയിലായി. റോം കാർത്തേജിനെ കീഴടക്കിയതിന് ശേഷം കാറ്റലോണിയയും റോമൻ സാമ്രാജ്യത്തിന്റെ ഭാഗമായി. 

റോമൻ സാമ്രാജ്യത്തിന്റെ പതനത്തിന് ശേഷം കാറ്റലോണിയ നാല് ശതാബ്ദത്തോളം വിസിഗോത്തുകളുടെ കീഴിലായിരുന്നു. എട്ടാം ശതാബ്ദിയിൽ കാറ്റലോണിയ മൂറുകളുടെ അടിയിലായി. എമീർ അബ്ദുൾ റഹ്മാൻ അൽ ഘഫീകിയുടെ പരാജയത്തിന് ശേഷം ഫ്രാങ്കുകളുടെ ഭാഗമായിത്തീർന്നു. ഏ.ഡി. 795-ൽ ഷാർലമാഗ്ൻ ചക്രവർത്തി മാർക്ക ഹിസ്പാനിക്ക എന്ന പേരിൽ ഫ്രാങ്കിഷ് രാജ്യത്തിനും മൂർ ദേശത്തിനുമിടയിൽ ഒരു ബഫർ പ്രദേശം സൃഷ്ടിച്ചു. തദ്ദേശവാസികളുടെ ഭരണത്തിനടിയിലായിരുന്നു ഈ ബഫർ പ്രദേശം.

കാറ്റലോൺ സംസ്കാരം ഈ തദ്ദേശഭരണത്തിന്റെ സമയത്ത് വികസിക്കുവാൻ തുടങ്ങി - വിശേഷിച്ച് കാറ്റലോണിയയുടെ വടക്കുഭാഗത്ത്. 

വൈവിധ്യമുള്ള കാലാവസ്ഥയാണ് കാറ്റലോണിയയുടേത്. ബാഴ്സലോണ, ഗിരോണ, റ്റാരഗോണ - ഈ പ്രവിശ്യകളുടെ തീരദേശഭാഗത്തുള്ള ജനപ്പെരുപ്പുള്ള സ്ഥലങ്ങളിൽ മെഡിറ്ററേനിയൻ കാലാവസ്ഥയാണുള്ളത്. ഉൾഭാഗത്ത് ( ല്ലെയിദ, ബാഴ്സലോണയുടെ ഉൾനാടൻ പ്രദേശം ) കോൺടിനെന്റൽ മെടിറ്ററേനിയൻ കാലാവസ്ഥയാണ്. പൈറനീയൻ കൊടുമുടികളിൽ ആല്പൈൻ കാലാവസ്ഥ കാണുമ്പോൾ താഴ്വാരങ്ങളിൽ സമുദ്രതീരത്തെ പ്രതീതിയാണ് അനുഭവപ്പെടുക. 

മെഡിറ്ററേനിയൻ പ്രദേശങ്ങളിൽ വേനൽക്കാലങ്ങൾ വരണ്ടതും ചൂടേറിയതുമാണ്. 26 - 31 ഡിഗ്രി വരെയുള്ള ഉയർന്ന താപമാനങ്ങൾ കാണാം. ശൈത്യകാലം കുളിർമയുള്ളതാണ്. കഠിനമായ ശൈത്യം അനുഭവപ്പെടാറില്ല പൊതുവേ. പൈറനീസ് പർവതനിരയിൽ പതിവായി മഞ്ഞ് പെയ്യും. കീഴ്ഭാഗങ്ങളിലും ഇടയ്ക്ക് മഞ്ഞ് പെയ്യും - കടൽത്തീരങ്ങളിൽ പോലും. മഴ ഏറ്റവും അനുഭവപ്പെടുന്നത് വസന്തകാലത്തും ശരത്കാലത്തുമാണ്. പൈറനീസ് താഴ്വാരങ്ങളിൽ പക്ഷേ വേനൽക്കൊടുങ്കാറ്റുകൾ സാധാരണയാണ്.

മെഡിറ്ററേനിയൻ കടലിലേക്ക് ഒഴുകുന്ന റ്റെർ, ല്ലോബ്രഗാറ്റ്, എബ്രെ നദികളാണ് കാറ്റലോണിയയുടെ പ്രധാന നദികൾ.

2012 ൽ നടന്ന തിരഞ്ഞെടുപ്പിൽ, കാറ്റലോണിയയ്ക്ക് സ്വാതന്ത്ര്യം വേണമെന്ന് ആവശ്യപ്പെടുന്ന കക്ഷികൾ ഭൂരിപക്ഷം നേടി. സ്‌പെയിൻ വിഭജിച്ച് കാറ്റലോണിയ എന്ന രാജ്യം രൂപവത്കരിക്കുന്നതു സംബന്ധിച്ച് ഹിതപരിശോധന വരാൻ ഈ ജനവിധി വഴിയൊരുക്കിയേക്കുമെന്നു കരുതുന്നു. ഈ ആവശ്യത്തിന്റെ വക്താവായ പ്രസിഡന്റ് ആർതർ മാസിന്റെ മധ്യ വലതുപക്ഷ സി.ഐ.യു. ആണ് തിരഞ്ഞെടുപ്പിൽ ഏറ്റവും വലിയ കക്ഷിയായത്. 135 അംഗ സഭയിൽ 50 സീറ്റാണ് ഇവർക്ക്. സ്വാതന്ത്ര്യത്തിനു വേണ്ടി വാദിക്കുന്ന തീവ്ര ഇടതുപക്ഷ ഇ.ആർ.സി.ക്ക് 21 സീറ്റുണ്ട്. കാറ്റലോണിയയെ സ്വതന്ത്ര രാജ്യമാക്കുകയെന്ന വിഷയത്തിനായിരുന്നു പ്രചാരണത്തിൽ മുൻതൂക്കം. സ്‌പെയിനിലെ ദേശീയ സർക്കാറുമായുള്ള തർക്കത്തെത്തുടർന്നാണ് പ്രസിഡന്റ്, ആർതർ മാസ് നേരത്തേ തിരഞ്ഞെടുപ്പു നടത്തിയത്. അടുത്ത കാലാവധി കഴിയുംമുമ്പ് ഈ വിഷയത്തിൽ ഹിതപരിശോധന നടത്തുമെന്ന് മാസ് പ്രഖ്യാപിച്ചിട്ടുണ്ട്.


</doc>
<doc id="215221" url="https://ml.wikipedia.org/wiki?curid=215221" title="ശാസ്ത്രി - സിരിമാവോ ഉടമ്പടി">
ശാസ്ത്രി - സിരിമാവോ ഉടമ്പടി

1964 ൽ ഡൽഹിയിൽ വച്ച് ഇന്ത്യൻ പ്രധാനമന്ത്രിയായിരുന്ന ലാൽ ബഹാദൂർ ശാസ്ത്രിയും ശ്രീലങ്കൻ പ്രധാനമന്ത്രിയായിരുന്ന സിരിമാവോ ബണ്ഡാരനായകെയും ചേർന്ന് ഒപ്പുവച്ച ഉടമ്പടിയാണ് ശാസ്ത്രി - സിരിമാവോ ഉടമ്പടി. ഇന്ത്യയിൽ നിന്ന് ശ്രീലങ്കയിൽ ജോലിക്കായി പോയി അഭയാർത്ഥികളായി മാറിയ ഇന്ത്യൻ വംശജരെ പുനരധിവസിപ്പിക്കുക എന്ന ഉദ്ദേശ്യത്തോടുകൂടി ഒപ്പുവച്ച ഉടമ്പടിയാണിത്. ഈ ഉടമ്പടി പ്രകാരമാണ് 1972 ൽ കൊല്ലം ജില്ലയിലെ കുളത്തൂപ്പുഴയിൽ റീഹാബിലിറ്റേഷൻ പ്ലാന്റേഷൻസ് ലിമിറ്റഡ് എന്ന പദ്ധതി ആരംഭിച്ചത്.
ഈ ഉടമ്പടി പ്രകാരം 1981 ഒക്ടോബർ 31 ന് മുൻപ് 6 ലക്ഷത്തോളം അഭയാർത്ഥികളെ ഇന്ത്യൻ സർക്കാരും 3.75 ലക്ഷത്തോളം അഭയാർത്ഥികളെ ശ്രീലങ്കൻ സർക്കാരും പുനരധിവസിപ്പിക്കേണ്ടതുണ്ട്. എന്നാൽ 1981 ഒക്ടോബർ 31 ആയപ്പോൾ ഇന്ത്യ 3 ലക്ഷത്തിലേറെ പേർക്കും ശ്രീലങ്ക 1.85 ലക്ഷത്തോളം പേർക്കും 1964 ന് ശേഷം ജനിച്ച 62,000 കുട്ടികൾക്കും മാത്രം പൗരത്വം നൽകി.
1970-77 കളിലെ യു. എൻ. പി. നിയമം വരുന്നതു വരെ പുനരധിവാസം വിജയകരമായി നടപ്പാക്കപ്പെട്ടു. പിന്നീട് പ്രസിഡന്റ് ജയവർധനെ പുനരധിവാസം നിർത്തുവാൻ ഉത്തരവിറക്കി. തൊണ്ടമണ്ണുമായുള്ള ഒരു രഹസ്യ ഉടമ്പടിയിൽ ശ്രീലങ്ക തൊണ്ണൂറ്റി നാലായിരം ആളുകളെ ഏറ്റെടുത്തു. പിന്നീട് ഇന്ത്യയിലേക്ക് പോകുവാൻ തയ്യാറായിക്കൊണ്ടിരുന്ന എൺപത്തിമൂവായിരത്തോളം തൊഴിലാളികൾക്ക് പ്രസിഡന്റിന്റെ ഉത്തരവു പ്രകാരം പുതിയ തൊഴിലുകൾ നൽകി. 1988 ലെ പൗരത്വസത്യവാങ്മൂലത്തിലെ മുപ്പത്തിയൊൻപതാം നിയമപ്രകാരം ആർക്കും ഒരു സത്യവാങ്മൂലത്തിൽ ഒപ്പിടുന്നതിലൂടെ ശ്രീലങ്കൻ പൗരനാകാമെന്നായി.

1830 കളിൽ ഡച്ചുകാരും ബ്രിട്ടീഷുകാരും ഇന്ത്യൻ തമിഴ് വംശജരെ ശ്രീലങ്കയിൽ തോട്ടം തൊഴിലിനായി എത്തിച്ചു. ആദ്യ കാലങ്ങളിൽ ഇവർ കാപ്പിത്തോട്ടങ്ങളിൽ ജോലി നോക്കി. പിന്നീട് കാപ്പിത്തോട്ടങ്ങൾ തേയിലത്തോട്ടങ്ങളാക്കി മാറ്റി. 1850 കളിൽ ബ്രിട്ടീഷുകാരുടെ നേതൃത്വത്തിൽ റോഡുകളും റെയിൽപാതകളും നിർമ്മിക്കുവാൻ കൂടുതൽ ആളുകളെ എത്തിച്ചു. പത്തൊൻപതാം നൂറ്റാണ്ടായപ്പോഴേക്കും വർഷം ശരാശരി 40000 ത്തോളം ആളുകൾ എത്തിച്ചേരുവാൻ തുടങ്ങി. പിന്നീട് എണ്ണത്തിൽ വളർച്ചയുണ്ടായെങ്കിലും 1950 ആയപ്പോഴേക്കും കൂടുതൽ അളുകളെ അയയ്ക്കാൻ ഇന്ത്യ വിസമ്മതിച്ചു. ഇത്തരത്തിലെത്തിച്ചേർന്നവർ 120 വർഷങ്ങളായി അവിടെയുണ്ട്. ലങ്കക്കാർ മടിയന്മാരാണെന്നും തോട്ടം തൊഴിലിന് ഇന്ത്യൻ തൊഴിലാളികൾ തന്നെ വേണമെന്നും ബ്രിട്ടീഷുകാർ വാദിച്ചു. യാഥാർത്ഥ്യത്തിൽ വേതനം കുറവായതിനാലും ജോലി വ്യവസ്ഥകൾ ഗുണകരമല്ലാതിരുന്നതിനാലുമാണ് ലങ്കൻ തൊഴിലാളികൾ ജോലി ചെയ്യുവാൻ മടിച്ചത്. തേയിലത്തോട്ടങ്ങളിൽ സ്ത്രീകളും കുട്ടികളും തൊഴിലിലേർപ്പെട്ടിരുന്നു. ഇവരെ തോട്ടമുടമകൾ ചൂഷണത്തിനിരയാക്കി. തൊഴിലാളികൾക്കിടയിലുള്ള ആരോഗ്യ പ്രശ്നങ്ങൾ വർധിച്ചു വന്നപ്പോൾ ബ്രിട്ടീഷ് സർക്കാർ ചെറിയ ആരോഗ്യ കേന്ദ്രങ്ങൾ സ്ഥാപിച്ചു.


</doc>
<doc id="215225" url="https://ml.wikipedia.org/wiki?curid=215225" title="ഗവൺമെന്റ് എൽ.പി. സ്കൂൾ, അഞ്ചൽ">
ഗവൺമെന്റ് എൽ.പി. സ്കൂൾ, അഞ്ചൽ

കൊല്ലം ജില്ലയിലെ അഞ്ചലിലെ ആദ്യത്തെ സ്കൂൾ ആയിരുന്ന ഗവ: എൽ. പി. എസ്സ് അഞ്ചൽ. അഞ്ചലിലെ പുളിമുക്കിലായിരുന്നു സ്കൂൾ സ്ഥാപിക്കപ്പെട്ടത്. തുടക്കത്തിൽ മൂന്നാം ക്ലാസ്സുവരെ മാത്രമേ ഇവിടെ പഠനം ഉണ്ടായിരുന്നുള്ളൂ. അന്നത്തെ അധ്യാപകർ ആനപ്പുഴയ്ക്കൽ കോരുതുസാറും വടക്കടത്തു മഠത്തിൽ അപ്പുഅയ്യരുമായിരുന്നു. പിൽക്കാലത്ത് ഈ വിദ്യാലയം ഗവ:എൽ. പി. എസ് സ്കുൾ എന്ന് മാറ്റി.


</doc>
<doc id="215231" url="https://ml.wikipedia.org/wiki?curid=215231" title="മൈ ബോസ്">
മൈ ബോസ്

ജിത്തു ജോസഫ് രചനയും സംവിധാനവും ചെയ്ത് 2012-ൽ പുറത്തിറങ്ങിയ മലയാളചലച്ചിത്രമാണ് മൈ ബോസ്. ദിലീപ്, മംത മോഹൻദാസ് എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. ഈസ്റ്റ് കോസ്റ്റ് കമ്മ്യൂണിക്കേഷൻസിന്റെ ബാനറിൽ ഈസ്റ്റ് കോസ്റ്റ് വിജയനാണ് ഈ ചിത്രം നിർമ്മിച്ചിരിക്കുന്നത്. "ഡിറ്റക്ടീവ്" (2007), "മമ്മി ആന്റ് മീ" (2010) എന്നീ ചിത്രങ്ങൾക്ക് ശേഷം ജിത്തു ജോസഫ് സംവിധാനം ചെയ്ത മൂന്നാമത്തെ ചിത്രം കൂടിയാണിത്.

2009-ൽ പുറത്തിറങ്ങിയ "ദ പ്രപ്പോസൽ" എന്ന ഹോളിവുഡ് ചലച്ചിത്രത്തിന്റെ പുനരാവിഷ്കാരമാണ് "മൈ ബോസ്".




</doc>
<doc id="215233" url="https://ml.wikipedia.org/wiki?curid=215233" title="ഇരിയ">
ഇരിയ

പുല്ലൂർ പെരിയ പഞ്ചായത്തിലെ ഇരിയ എന്ന സ്ഥലം സ്ഥിതി ചെയ്യുന്നത് കാഞ്ഞങ്ങാട് സംസ്ഥാന പാതയോരത്താണ്. കോടോം ബേളൂർ പഞ്ചായത്തിലെ കുറച്ച് ഭാഗവും ഇരിയയിൽ പെടുന്നു. കാഞ്ഞങ്ങാട് നിന്ന് 13 കിലോമീറ്റർ ദൂരെയാണ് ഇരിയ. ഒരു ഗവണ്മെന്റ് സ്കൂൾ ഇരിയയിൽ തന്നെയുണ്ട്. ഇരിയയിൽ മഹാത്മാ പബ്ലിക് സ്കൂൾ സ്ഥിതി ചെയ്യുന്നു. മലയാള സിനിമയിലെ സംവിധായകനായ വൈശഖിന്റെ ജന്മസ്ഥലമായ കല്യോട്ട് ഇരിയയോട് തൊട്ടടുത്തു കിടക്കുന്നു. ഇരിയയിൽ സ്ഥിതി ചെയ്യുന്ന അയ്യപ്പക്ഷേത്രവും വിഷ്ണുക്ഷേത്രവും സമീപ പ്രദേശത്തെ പൊടവടുക്കം മുളവിനൂർ ക്ഷേത്രങ്ങളും ഇരിയ ജുമാ മസ്ജിദും ഭക്തർക്ക് ആശ്രയമായുണ്ട്. ഇരിവൽ ഇല്ലവും ബ്രിട്ടീഷ് ബംഗ്ലാവും ചരിത്രത്തിൽ ഇടം നേടിയിട്ടുണ്ട്. ഒത്തിരി പുരസ്കാരങ്ങൾ നേടുകയും പ്രേംജി എന്ന അഭിനേതാവ് അഭിനയിക്കുകയും ചെയ്ത ഷാജി എൻ. കരുണിന്റെ ആദ്യചിത്രമായ പിറവി എന്ന സിനിമ എടുത്തത് ഇരിയയിൽ നിന്നാണ്. സത്യസായി ട്രസ്റ്റിന്റെ എൻഡോസൾഫാൻ ബാധിതർക്കുള്ള സായി ഗ്രാമം ഇരിയക്കടുത്ത് കാട്ടുമാടത്ത് സ്ഥിതി ചെയ്യുന്നു.

ബ്രിട്ടീഷ് ഭരണകാലത്തെ ബ്രിട്ടീഷ് ബംഗ്ലാവിന്റെ അവശിഷ്ടം ഇരിയയിൽ ഉണ്ട്. തലചുമടുകളുമായി വരുന്നവർക്ക് സഹായത്തിനായി സ്ഥാപിച്ച ചുമടുതാങ്ങി ഇന്നും അവിടെയുണ്ട് . ഭരണാധികാരികളുടെ കുതിരകളെ പാർപ്പിച്ചിരുന്ന ലായവും ഇവിടെയുണ്ടായിരുന്നു. അടുത്തകാലം വരെ അതിന്റെ ചുമരുകൾ ആൽമരത്തിന്റെ അടുത്തായി കണ്ടിരുന്നു. തലച്ചുമടുകളുമായി വരുന്നവർക്ക് സഹായത്തിനായി സ്ഥാപിച്ച ചുമടുതാങ്ങി ഇന്നും അവിടെ നിലനിൽക്കുന്നുണ്ട്.


</doc>
<doc id="215237" url="https://ml.wikipedia.org/wiki?curid=215237" title="വിൻസെന്റ് ഡ്യോ വെഞ്യോ">
വിൻസെന്റ് ഡ്യോ വെഞ്യോ

വിൻസെന്റ് ഡ്യോ വെഞ്യോ നോബൽ സമ്മാനിതനായ അമേരിക്കൻ ജൈവരസതന്ത്രജ്ഞനാണ്. ജീവകങ്ങൾ, ഹോർമോണുകൾ, ഉപാപചയ പ്രക്രിയകൾ എന്നിവയെക്കുറിച്ചുള്ള പഠനങ്ങളാണ് ഇദ്ദേഹത്തിന്റെ പ്രധാന സംഭാവനകൾ.

1901 മേയ് 18-ന് ചിക്കാഗോയിൽ ജനിച്ചു. ഇല്ലിനോയി സർവ്വകലാശാലയിൽ നിന്ന് കാർബണിക രസതന്ത്രത്തിൽ എം.എസ്. ബിരുദം നേടി (1924). റോച്ചെസ്റ്റർ സർവകലാശാലയിൽ നിന്ന് ജൈവരസതന്ത്രത്തിൽ പിഎച്ച്.ഡി. (1927) ലഭിച്ചതിനെത്തുടർന്ന് ഗവേഷണത്തിൽ വ്യാപൃതനായി. ഇല്ലിനോയി സർവകലാശാലയിൽ പ്രൊഫസർ (1930-32); ജോർജ് വാഷിങ്ടൺ മെഡിക്കൽ സ്കൂൾ (1932-38), കോർണൽ സർവകലാശാല മെഡിക്കൽ സ്കൂൾ എന്നിവിടങ്ങളിലെ ജൈവരസതന്ത്ര വിഭാഗം ചെയർമാൻ എന്നീ സ്ഥാനങ്ങൾ ഇദ്ദേഹം അലങ്കരിച്ചിരുന്നു.

ഡ്യോ വെഞ്യോയുടെ എല്ലാ പഠനങ്ങളും ജൈവിക പ്രാധാന്യമുള്ള കാർബണിക സൾഫർ സംയുക്തങ്ങളുമായി ബന്ധപ്പെട്ടതായിരുന്നു. ഇൻസുലിൻ തന്മാത്രയിലെ സൾഫറിനെക്കുറിച്ചുള്ള ആദ്യകാല പഠനങ്ങളിൽ തുടങ്ങി പോളിപെപ്ടൈഡ് ഹോർമോണുകളുടെ സംശ്ലേഷണം വരെയുള്ള ഇദ്ദേഹത്തിന്റെ സകല ഗവേഷണങ്ങളും ഈ മേഖലയിലുള്ളതാണ്. രാസഘടനയും ജീവശാസ്ത്ര ധർമവും തമ്മിലുള്ള ബന്ധത്തെക്കുറിച്ചുള്ള പഠനങ്ങളിലും ഇദ്ദേഹം തത്പരനായിരുന്നു.

മീതയോണിനിലും കോളിനിലും (Methionine&Choline) മറ്റു ബന്ധപ്പെട്ട സംയുക്തങ്ങളിലും പ്രതിക്രിയാക്ഷമമായ മീതൈൽ ഗ്രൂപ്പിന്റെ പ്രാധാന്യത്തെ കുറിച്ചായിരുന്നു 1930-കളിൽ ഡ്യോ വെഞ്യോ പഠനം നടത്തിയത്. ഘന ഹൈഡ്രജനുപയോഗിച്ച് ജൈവിക വ്യൂഹങ്ങളിലെ ട്രാൻസ് മെതിലേഷൻ പ്രക്രിയകൾ ഇദ്ദേഹം പഠന വിധേയമാക്കി. ജീവകങ്ങളുടെ പഠനത്തിൽ ഒരു പ്രശ്നമായി അവശേഷിച്ചിരുന്ന ബയോട്ടിന്റെ ഘടന 1942-ൽ ഇദ്ദേഹം കണ്ടെത്തി. ഡ്യോ വെഞ്യോ നിർദ്ദേശിച്ച പ്രക്രിയയിലൂടെ സൾഫർ അടങ്ങുന്ന ഈ സംയുക്തം സംശ്ളേഷണം ചെയ്യുന്നതിൽ മെർക്ക് ലബോറട്ടറീസ് വിജയിച്ചു. പിന്നീട് പെൻസിലിനിന്റെ രസതന്ത്രത്തിലായി ശ്രദ്ധ. 1946-ൽ പെൻസിലിൻ-ജി സംശ്ളേഷണം ചെയ്യുന്നതിൽ വിജയം വരിച്ചു.

പിറ്റ്യുറ്ററിഗ്രന്ഥിയുടെ ഉത്തരഖണ്ഡത്തിൽ ഉത്പാദിക്കപ്പെടുന്നതും ഗർഭാശയ സങ്കോചത്തിന് സഹായിക്കുന്നതും ആയ ഓക്സിടോസിൻ (oxytocin) എന്ന പോളിപെപ്പ്ടൈഡ് സംശ്ലേഷണം ചെയ്തതിന് 1955-ലെ നോബൽ സമ്മാനം ഡ്യോ വെഞ്യോ നേടി. രക്തസമ്മർദം ഉണ്ടാക്കുന്ന വാസോപ്രെസിൻ എന്ന മറ്റൊരു പിറ്റ്യുറ്ററി ഹോർമോൺ സംശ്ലേഷണം ചെയ്യുന്നതിനും ഡ്യോ വെഞ്യോയ്ക്കു സാധിച്ചു. ഇദ്ദേഹത്തിന്റെ ഗവേഷണ പ്രബന്ധങ്ങൾ എ ട്രെയിൽ ഒഫ് റിസർച്ച് ഇൻ സൾഫർ കെമിസ്ട്രി ആൻഡ് മെറ്റബോളിസം ആൻഡ് റിലേറ്റഡ് ഫീൽഡ്സ് എന്ന പേരിൽ 1952-ൽ പ്രസിദ്ധീകരിക്കുകയുണ്ടായി.

നോബൽ സമ്മാനത്തെത്തുടർന്നു കൊളംബിയ 
എഡിൻബറോ റോയൽ സൊസൈറ്റി (ലണ്ടൻ), കെമിക്കൽ സൊസൈറ്റി, റോയൽ ഇൻസ്റ്റിറ്റ്യൂട്ട് ഒഫ് കെമിസ്ട്രി (ലണ്ടൻ) എന്നീ സംഘടനകളുടെ വിശിഷ്ടാംഗവുമായിരുന്നു ഡ്യോ വെഞ്യോ. 1978 ഡിസംബർ 11-ന് ഡ്യോ വെഞ്യോ അന്തരിച്ചു.



</doc>
<doc id="215244" url="https://ml.wikipedia.org/wiki?curid=215244" title="ലഗൂൺ നെബുല">
ലഗൂൺ നെബുല

ധനു രാശിയിലെ ഒരു നീഹാരികയാണ് ലഗൂൺ നെബുല (M8 അഥവാ NGC 6523). ഈ ഭീമൻ നക്ഷത്രാന്തരീയമേഘം ഒരു എമിഷൻ നീഹാരികയും H II മേഖലയുമാണ്.

1747-ൽ ഗിയോം ലെ ജെന്റിൽ ആണ് ഈ നീഹാരികയെ ആ ദ്യമായി നിരീക്ഷിച്ചത്. നഗ്നനേത്രങ്ങൾ കൊണ്ട് കാണാൻ സാധിക്കുന്ന ചുരുക്കം നക്ഷത്രരൂപീകരണനീഹാരികകളിലൊന്നാണിത്. ചാൾസ് മെസ്സിയർ തന്റെ പട്ടികയിൽ ഇതിനെ എട്ടാമത്തെ അംഗമായി ചേർത്തു.

ബൈനോകൂലറുകൾ ഉപയോഗിച്ചാൽ ഇതിനെ അണ്ഡാകാരമുള്ള മേഘരൂപത്തിൽ കാണാൻ സാധിക്കും. പ്രകാശം കുറഞ്ഞ ഒരു താരവ്യൂഹത്തിന്റെ പശ്ചാത്തലത്തിലാണ് നീഹാരിക സ്ഥിതിചെയ്യുന്നത്. ഉയർന്ന എക്സ്പോഷർ ഉള്ള ചിത്രങ്ങളിൽ പിങ്ക് നിറത്തിൽ കാണാനാവുമെങ്കിലും ബൈനോകൂലറുകളുടെയോ ദൂരദർശിനികളുടെയോ സഹായത്തോടെ കണ്ണുകൾ കൊണ്ട് നോക്കിയാൽ ചാരനിറമേ കാണാനാവൂ, വെളിച്ചം കുറഞ്ഞിരിക്കുന്ന അവസ്ഥയിൽ നിറങ്ങൾ ശരിക്ക് മനസ്സിലാക്കാൻ കാഴ്ചയുടെ പരിമിതിയാണ് ഇതിന് കാരണം.

ഭൂമിയിൽ നിന്ന് 4000-6000 പ്രകാശവർഷമാണ് നീഹാരികയുടെ ദൂരം. 90'×40' കോണളവിൽ ദൃശ്യമാകുന്ന നീഹാരികയുടെ യഥാർത്ഥ വലിപ്പം 110×50 പ്രകാശവർഷമാണ്. പ്രാഗ്നക്ഷത്രദ്രവ്യത്തിന്റെ ഇരുണ്ട, ചുരുങ്ങുന്ന മേഘങ്ങളായ ബോക് ഗ്ലോബ്യൂളുകൾ ലഗൂൺ നെബുലൽ കാണാനാകും. ഇവയിൽ പ്രധാനപ്പെട്ടവ ബർണാഡിന്റെ പട്ടികയിലെ B88, B89, B296 അംഗങ്ങളാണ്. ചൂടേറിയ ഒരു O തരം നക്ഷത്രം പുറപ്പെടുവിക്കുന്ന അൾട്രാവയലറ്റ് വികിരണം നീഹാരികയെ ചൂടാക്കുകയും അയണീകരിക്കുകയും ചെയ്യുന്നതിനാൽ രൂപമെടുത്ത ഫണലിന്റെ ആകൃതിയിലുള്ള ഒരു ഘടനയും M8ൽ കാണാം.

ലഗൂൺ നെബുലന്റെ കേന്ദ്രത്തിൽ ജോൺ ഹെർഷൽ "അവർഗ്ലാസ് നെബുല" എന്ന് നാമകരണം ചെയ്ത ഒരു ഘടനയുമുണ്ട് (മഷികം രാശിയിലെ അവർഗ്ലാസ് നെബുലയുമായി ഇതിന് ബന്ധമില്ല). 2006-ൽ ആദ്യമായി ഹെർബിഗ്-ഹാരോ വസ്തുക്കൾ നിരീക്ഷിക്കപ്പെട്ടത് അവർഗ്ലാസിനകത്താണ്. നക്ഷത്രരൂപീകരണം ആദ്യമായി നേരിട്ട് നിരീക്ഷിക്കാൻ സാധിച്ച HH 870 ഇവയിൽപ്പെടുന്നു.


</doc>
<doc id="215249" url="https://ml.wikipedia.org/wiki?curid=215249" title="ചൈനീസ് കമ്മ്യൂണിസ്റ്റ് വിപ്ലവം">
ചൈനീസ് കമ്മ്യൂണിസ്റ്റ് വിപ്ലവം

ചൈനയിലെ രാജാധിപത്യത്തിനു എതിരെയും വിദേശാധിപത്യത്തിനു എതിരെയും മാവോ സെ തുങിന്റെ നേതൃത്ത്വത്തിൽ നടന്ന വിപ്ലവമാണ് ചൈനീസ് വിപ്ലവം എന്ന് അറിയപ്പെടുന്നത്. 1949 ഒക്ടോബർ 1-ന് പീപ്പിൾസ് റിപ്പബ്ലിക് ഓഫ് ചൈന നിലവിൽ വന്നതായി മാവോ പ്രസ്താവിച്ചതോടെ ചൈനീസ് ആഭ്യന്തരയുദ്ധത്തിന്റെ അവസാനഘട്ടത്തിന് അന്ത്യമായി. ഇതോടെ ചിയാങ് കൈഷകിന്റെ നേതൃത്വത്തിലുള്ള ഭരണകൂടം തായ്‌വാനിലേയ്ക്ക് ഓടിപ്പോവുകയും റിപ്പബ്ലിക് ഓഫ് ചൈന സ്ഥാപിക്കുകയും ചെയ്തു. 


</doc>
<doc id="215262" url="https://ml.wikipedia.org/wiki?curid=215262" title="ബിപിനേർ സംസാർ">
ബിപിനേർ സംസാർ

ബിഭൂതിഭൂഷൺ ബന്ദോപാധ്യായ് 1941-ൽ എഴുതി പ്രസിദ്ധീകരിച്ച ബിപിനേർ സംസാർ (বিপিনের সংসার ) തുടർച്ചയായി അളകാ എന്ന മാസികയിൽ പ്രസിദ്ധീകരിക്കപ്പെട്ടു. 1941-ലാണ് പുസ്തക രൂപത്തിൽ പുറത്തിറങ്ങിയത്. 

അച്ഛന്റെ മരണശേഷം കുടുംബസ്വത്തു മുഴുവനും ധൂർത്തടിച്ചും, പഠിത്തം മുഴുവനാക്കാതേയും ഉത്തരവാദിത്ത ബോധമില്ലാതെ ജീവിക്കുന്ന ചെറുപ്പക്കാരനായ ബിപിൻ ജീവിത യാഥാർത്ഥ്യങ്ങളുമായി പൊരുത്തപ്പെടാനാവാതെ ഉഴലുന്നു. ഭാര്യ മനോരമയിൽ മനസ്സിനിണങ്ങിയ സംഗിനിയെ കാണാൻ ബിപിന് കഴിയുന്നില്ല. ബാല്യകാലസഖി മാനിയുടെ സാമീപ്യം മാത്രമാണ് അയാൾക്ക് അല്പമെങ്കിലും ആശ്വാസമേകുന്നത്. സ്ത്രീയും പുരുഷനും തമ്മിലുളള സൌഹാർദ്ദ ബന്ധങ്ങളിലേക്ക് ഒരെത്തിനോട്ടമാണ് ഈ നോവൽ


</doc>
<doc id="215264" url="https://ml.wikipedia.org/wiki?curid=215264" title="അനുബർത്തൻ">
അനുബർത്തൻ

ബിഭൂതിഭൂഷൺ ബന്ദോപാധ്യായ് 1941-ൽ എഴുതി പ്രസിദ്ധീകരിച്ച അനുബർത്തൻ (অনুবর্তন ) 1942-ലാണ് പുസ്തക രൂപത്തിൽ പുറത്തിറങ്ങിയത്. 

നാരാൺ ബാബു, ക്ഷേത്രബാബു, യദു ബാബു, പിന്നെ വേറേയും കുറെയേറേ പേർ കൊൽക്കത്തയിലെ വെല്ലസ്ലി സ്ട്രീറ്റിലെ മോഡേൺ സ്കൂളിലെ അദ്ധ്യാപകന്മാരാണ്. വരവും ചെലവും ക്രമീകരിക്കാൻ വിമ്മിട്ടപ്പെടുന്ന പ്രധാനാധ്യാപകൻ ക്ളാർക്കവെൽ, ഏഷണിയുമായി നടക്കുന്ന സഹായി ആലം , ശിപായി മഥുരാനാഥ് എന്നിങ്ങനെ വേറേയും കഥാപാത്രങ്ങളുണ്ട്. മാസങ്ങളായി ശമ്പളക്കുടിശ്ശിക തീർത്തു കിട്ടാതെ വലയുന്ന അധ്യാപകർ . എല്ലാവർക്കും അവരവരുടേതായ കുടുബപ്രശ്നങ്ങളും ആശകളും ആകാംക്ഷകളുമുണ്ട്. പലരും പത്തിരുപതോളം കൊല്ലങ്ങളായി ഈ സ്കൂളിൽ സേവനമനുഷ്ടിക്കുന്നു. രണ്ടാം ആഗോളയുദ്ധത്തിൽ കൊൽക്കത്തയിൽ ബോംബാക്രമണം ഉണ്ടായേക്കമെന്ന ഭീഷണി അധ്യാപകരെ ദിക് ഭ്രാന്തരാക്കുന്നു. നിത്യജീവിതത്തോട് ചേർന്നു നില്ക്കുന്ന കഥാപാത്രങ്ങളുടെ ജീവിത സാഹചര്യങ്ങളും മനോവ്യാപാരങ്ങളും വരച്ചു കാട്ടിയിരിക്കുന്നു. 


</doc>
<doc id="215269" url="https://ml.wikipedia.org/wiki?curid=215269" title="പുലിക്കോട്">
പുലിക്കോട്

മലപ്പുറം ജില്ലയിലെ കോട്ടക്കൽ നഗരസഭയിലെ ഒരു ഗ്രാമമാണ് പുലിക്കോട്. ഈ ഗ്രാമത്തിൽ NH17 നിന്നും ചിനക്കൽ, (സർഹിന്ദ് നഗർ) പാലത്തറ, രജാസ് സ്കൂൾ റോഡ്, കോട്ടക്കൽ ടൌണിൽ നിന്ന് ആര്യവൈദ്യശാല റോഡ് എന്നിവയിലൂടെ എത്തിചേരാവുന്നതണു.


</doc>
<doc id="215271" url="https://ml.wikipedia.org/wiki?curid=215271" title="കാരമാവ്">
കാരമാവ്

ഇലിയോകാർപ്പേസീ സസ്യകുടുംബത്തിൽപ്പെട്ട, ഇന്ത്യൻ ഉപഭൂഖണ്ഡത്തിലും, ഇന്തോ- ചൈന തെക്ക് കിഴക്കൻ ഏഷ്യ എന്നിവിടങ്ങളിലും കണ്ടുവരുന്ന ഒരു ഫലവൃക്ഷമാണ് കാരമാവ്. ശ്രീലങ്കയാണ് സ്വദേശം. . അവി, അവിൽ, നല്ലകാര, പെരിങ്കാര, പെരുങ്കാര, വലിയ കാര എന്നെല്ലാം അറിയപ്പെടുന്നു. 18 മീറ്ററോളം ഉയരം വയ്ക്കും. ഇലകൾ വിഷത്തിനെതിരെയും വാതത്തിനും ഔഷധമാണ്. കാരയ്ക്ക എന്ന് വിളിക്കുന്ന കായകൾ ഭക്ഷ്യയോഗ്യമാണ്. നല്ല അളവിൽ പ്രോട്ടീനും അന്നജവും അടങ്ങിയിട്ടുണ്ട്.
ഏകാന്തരന്യാസത്തിൽ വിന്യസിച്ചിട്ടുള്ള ലഘുപത്രങ്ങളുടെ അരികുകൾ ദന്തുരങ്ങളാണ്. കൊഴിയാറാകുമ്പോൾ ഇലകൾക്ക് ചുവന്ന നിറം ആകുന്നു. വെളുത്ത പൂവുകൾ. അണ്ഡാകൃതിയിലുള്ള കായകൾ പച്ചനിറത്തിൽ മിനുസമുള്ളവയാണ്. 3-4 കുരുക്കൾ കായകൾക്കുള്ളിൽ കാണാം.


</doc>
<doc id="215273" url="https://ml.wikipedia.org/wiki?curid=215273" title="ബി.എം.ഡബ്ല്യു.">
ബി.എം.ഡബ്ല്യു.

ബി.എം.ഡബ്ല്യു. (English: Bavarian Motor Works) എന്ന ജെർമ്മൻ മോട്ടോർ വാഹന നിർമ്മാണ കമ്പനി 1917ൽ സ്ഥാപിതമായി. ജെർമ്മനിയിലെ ബാവേറിയൻ സംസ്ഥാനത്തിലുള്ള മൂണിക്ക് കേന്ദ്രമായി സ്ഥാപിച്ച കമ്പനി ഇന്ന് റോൾസ് റോയ്‌സ് മോട്ടോർ കാർ കമ്പനിയുടെ മാതൃസ്ഥാപനമാണ്.

മോട്ടോർ സൈക്കിളുകളും, മോട്ടോർ കാറുകളും നിർമ്മിക്കുന്ന ഈ സ്ഥാപനം 2010-ൽ 14,81,253 കാറുകളും, 1,12,271 മോട്ടോർ സൈക്കിളുകളുമാണ് നിർമ്മിച്ചത്.

റാപ്പ് മോട്ടോറെൻ വർക്ക് എന്ന വിമാന എൻജിൻ നിർമ്മാണ കമ്പനിയാണ് 1917-ൽ മോട്ടോർ വാഹന നിർമ്മാണ കമ്പനിയായി പുനസ്ഥാപിക്കപ്പെട്ടത്. 1918-ൽ, ഒന്നാംലോക മഹായുദ്ധത്തിനു ശേഷം വെർസായിൽസ് ആർമിസ്‌റ്റൈസ് ഉടമ്പടിയുടെ ഭാഗമായി വിമാന എൻജിൻ നിർമ്മാണ പ്രവർത്തനങ്ങൾ ബി.എം.ഡബ്ല്യൂവിന് നിർത്തിവെക്കേണ്ടി വന്നു. അതിനു ശേഷം 1923-ലാണ് മോട്ടോർ സൈക്കിൾ ഉല്പാദനം തുടങ്ങിയത്. പിന്നീട് 1928-29 കാലഘട്ടത്തിൽ മോട്ടോർ കാർ നിർമ്മാണം തുടങ്ങി.

ഓസ്റ്റിൻ 7 മാതൃകയെ അടിസ്ഥാനമാക്കി ഇംഗ്ലണ്ടിലെ ബർമിംഗ് ഹാമിലെ ഓസ്റ്റിൻ മോട്ടോർ കമ്പനിയുമായുള്ള സാങ്കേതിക ഉടമ്പടി പ്രകാരം നിർമ്മിച്ച ഡിക്‌സി മോഡലാണ് ആദ്യമായി നിർമ്മിക്കപ്പെട്ട ബി.എം.ഡബ്ല്യു കാർ.

അമേരിക്ക, കനഡ, ദക്ഷിണാഫ്രിക്ക, ഈജിപ്ത്, ചൈന, ജപ്പാൻ എന്നീ നാടുകളിൽ നിർമ്മാണ - വിപണന യൂണിറ്റുകൾ ഉള്ള ബി.എം.ഡബ്ല്യൂ 2006-ലാണ് ഇന്ത്യയിൽ പ്രവർത്തിച്ചു തുടങ്ങിയത്.

2006-ൽ ഗുഡ്ഗാവ് ഗുഡ്ഗാവിൽ പ്രവർത്തനം തുടങ്ങിയ ബി.എം.ഡബ്ല്യുവിന്റെ അസംബ്ലിംഗ് പ്ലാന്റ് ചെന്നൈ ചെന്നൈയിൽ 2007 മുതൽ പ്രവർത്തിച്ചു തുടങ്ങി. 100 കോടി രൂപ മുതൽ മുടക്കിൽ നിർമ്മിച്ച ഈ പ്ലാന്റിൽ ബി.എം.ഡബ്ല്യു 3 സീരീസ്, ബി.എം.ഡബ്ല്യു 5 സീരീസ് 7 series,x1,x3 കാറുകൾ നിർമ്മിച്ചു വരുന്നു.


</doc>
<doc id="215276" url="https://ml.wikipedia.org/wiki?curid=215276" title="കാട്ടുമരോട്ടി">
കാട്ടുമരോട്ടി

8 മീറ്ററോളം ഉയരം വയ്ക്കുന്ന ചെറുമരമാണ് കാട്ടുമരോട്ടി. . വിളമരം, ആറ്റുചങ്കള, മലമരവെട്ടി, മാൽമുരുട്ടി, മരവെട്ടി, പിനർവെട്ടി എന്നെല്ലാം അറിയപ്പെടുന്നു. നിത്യഹരിതവൃക്ഷം. ദക്ഷിണേന്ത്യയിലും ശ്രീലങ്കയിലും കാണുന്നു. ഔഷധഗുണങ്ങളുണ്ട്. മരോട്ടിശലഭം മുട്ടയിടുന്നത് മരോട്ടിയിലും കാട്ടുമരോട്ടിയിലുമാണ്.



</doc>
<doc id="215282" url="https://ml.wikipedia.org/wiki?curid=215282" title="മാർഷൽ ദ്വീപുകൾ">
മാർഷൽ ദ്വീപുകൾ

പസഫിക് സമുദ്രത്തിലെ ഒരു ദ്വീപുരാഷ്ട്രമാണ് മാർഷൽ ദ്വീപുകൾ. ഔദ്യോഗികമായി ഈ രാജ്യത്തിന്റെ പേര് റിപ്പബ്ലിക് ഓഫ് ദി മാർഷൽ ഐലന്റ്സ് (), എന്നാണ്. പസഫിക് മഹാസമുദ്രത്തിന്റെ വടക്കുഭാഗത്താണ് ദ്വീപ് സ്ഥിതിചെയ്യുന്നത്. ഭൂമിശാസ്ത്രപരമായി ഇത് മൈക്രോനേഷ്യൻ ദ്വീപസമൂഹത്തിന്റെ ഭാഗമാണ്. ജലനിരപ്പിൽ നിന്ന് അധികം ഉയരമില്ലാത്ത 34 പവിഴ അറ്റോളുകളിൽ ഉദ്ദേശം 68,000 ആൾക്കാർ താമസിക്കുന്നുണ്ട്. രാജ്യത്തിലാകെ 1156 ദ്വീപുകളുണ്ട്. 

ബി.സി. രണ്ടാം സഹസ്രാബ്ദത്തിൽ മൈക്രോനേഷ്യയിൽ നിന്നുള്ള കോളനിസ്ഥാപകർ മാർഷൽ ദ്വീപുകളിൽ താമസം തുടങ്ങിയിരുന്നു. ദ്വീപുകൾക്കിടയിലുള്ള യാത്ര കടലിലെ ഓളങ്ങളുപയോഗിച്ച് ദിശ കണ്ടുപിടിക്കുന്ന സ്റ്റിക് ചാർട്ടുകളുടെ കണ്ടുപിടിത്തത്തോടെ എളുപ്പമായി മാറിയിരുന്നു. യൂറോപ്യന്മാർ ഈ ദ്വീപസമൂഹം ആദ്യമായി കണ്ടത് 1526 ഓഗസ്റ്റിലാണ്. സ്പാനിഷ് പര്യവേഷകനായ അലോൺസോ ഡെ സാലസാറാണ് ഈ ദ്വീപുകൾ ആദ്യമായി കണ്ടെത്തിയ യൂറോപ്യൻ. സ്പെയിനിൽ നിന്നും ഇംഗ്ലണ്ടിൽ നിന്നും മറ്റ് കപ്പലുകൾ പിന്നാലെ എത്തി. ദ്വീപുകൾക്ക് ഇപ്പോഴുള്ള പേര് ബ്രിട്ടീഷ് പര്യവേഷകനായ ജോൺ മാർഷൽ എന്നയാളുടെ പേരിൽ നിന്നാണ് ലഭിച്ചത്. 1874-ൽ സ്പാനിഷ് ഈസ്റ്റ് ഇൻഡീസിന്റെ ഭാഗമായിരുന്ന ഈ ദ്വീപുകൾ 1884-ൽ ജർമനിക്ക് വിൽക്കപ്പെട്ടു. 1885-ഓടെ ദ്വീപുകൾ ജർമൻ ന്യൂഗിനിയുടെ ഭാഗമായി. [ഒന്നാം ലോകമഹായുദ്ധം|ഒന്നാം ലോകമഹായുദ്ധത്തിനിടെ]] ജപ്പാൻ സാമ്രാജ്യം മാർഷൽ ദ്വീപുകൾ പിടിച്ചടക്കി. 1919-ൽ ദ്വീപുകൾ ജർമനിക്കുണ്ടായിരുന്ന മറ്റു കോളനിക‌ളോടൊപ്പം ലീഗ് ഓഫ് നേഷൻസ് സൗത്ത് പസഫിക് മാൻഡേറ്റിന്റെ ഭാഗമാക്കി. രണ്ടാം ലോകമഹായുദ്ധത്തിനിടെ ഈ ദ്വീപുകൾ അമേരിക്കൻ ഐക്യനാടുകൾ പിടിച്ചെടുത്തു. ഇത് പിന്നീട് അമേരിക്കൻ ഭരണത്തിൻ കീഴിലുള്ള പസഫിക് ട്രസ്റ്റ് പ്രദേശങ്ങളിൽ പെടുത്തപ്പെട്ടു. 1979 -ൽ ദ്വീപുകൾക്ക് സ്വയംഭരണാധികാരവും 1986-ൽ അമേരിക്കയുമായുള്ള സ്വതന്ത്ര സഹകരണ കരാറിൻ കീഴിൽ പരമാധികാരവും ലഭിച്ചു. 

പ്രസിഡൻഷ്യൽ ഭരണസംവിധാനമാണ് ഇവിടെ നിലവിലുള്ളത്. അമേരിക്കയാണ് പ്രതിരോധകാര്യങ്ങൾ നോക്കുന്നത്. പ്രാഥമിക സൗകര്യങ്ങൾ ധനസഹായങ്ങൾ എന്നീ രീതികളിലും അമേരിക്ക സഹായിക്കുന്നുണ്ട്. പ്രകൃതി വിഭവങ്ങൾ കുറവായതിനാൽ ദ്വീപിന്റെ വരുമാനം സേവനങ്ങളുലൂടെയും മത്സ്യബന്ധനത്തിലൂടെയും കൃഷിയിലൂടെയുമാണ് ലഭിക്കുന്നത്. അമേരിക്കൻ സഹായമാണ് ദ്വീപിന്റെ വരുമാനത്തിന്റെ വലിയൊരു ഭാഗം. ഈ രാജ്യം അമേരിക്കൻ ഡോളറാണ് നാണയമായി ഉപയോഗിക്കുന്നത്. ഭൂരിഭാഗം ജനങ്ങളും മാർഷലീസ് വിഭാഗത്തിൽ പെടുന്നവരാണെങ്കിലും മറ്റു പസഫിക് ദ്വീപുകളിൽ നിന്നും ഫിലിപ്പീൻസിൽ നിന്നും മറ്റും ഇവിടെ എത്തിയ ആൾക്കാരുമുണ്ട്. മാർഷലീസ്, ഇംഗ്ലീഷ് എന്നിവയാണ് പ്രധാന ഭാഷകൾ. ദ്വീപിലെ ഭൂരിഭാഗം ആൾക്കാരും മതവിശ്വാസികളാണ്. 

മൈക്രോനേഷ്യക്കാർ ബി.സി. രണ്ടാം സഹസ്രാബ്ദത്തിലാണ് മാർഷൽ ദ്വീപുകളിലെത്തിയത്. ഇക്കാലത്തെ ചരിത്രത്തെപ്പറ്റി വിവരങ്ങൾ ലഭ്യമല്ല. പരമ്പരാഗത സ്റ്റിക് ചാർട്ടുകൾ ഉപയോഗിച്ചാണ് ആൾക്കാർ ദ്വീപുകൾക്കിടയിൽ സഞ്ചരിച്ചിരുന്നത്. 
ഈ ദ്വീപുകൾ ആദ്യം കണ്ടെത്തിയ യൂറോപ്യൻ സ്പാനിഷ് പര്യവേഷകനായിരുന്ന അലോൺസോ ഡെ സാലസാർ എന്നയാളായിരുന്നു. ടവോൻഗി എന്ന ദ്വീപായിരിക്കണം ഇദ്ദേഹം 1526-ലെ കണ്ടതെന്ന് കരുതപ്പെടുന്നു. 14°N രേഖാംശത്തിലായിരുന്നു ഈ ദ്വീപ് കാണപ്പെട്ടത്. സാൻ ബാർത്തലോമെ എന്ന് ഇദ്ദേഹം ദ്വീപിന് നാമകരണം നടത്തുകയുണ്ടായി. 

1529 സെപ്റ്റംബർ 21-ന് അൽവാരോ ഡെ സാവേദ്ര സെറോൺ ഒരു ദ്വീപിനടുത്തെത്തിയപ്പോൾ നാട്ടുകാർ അദ്ദേഹത്തെ കല്ലെറിയുകയുണ്ടായത്രേ. ഉജെലാങ് ആയിരിക്കാം ഈ ദ്വീപുകൾ. ഒക്ടോബർ 1-ആം തീയതി അദ്ദേഹം മറ്റൊരു ദ്വീപസമൂഹം കാണുകയും കരയ്ക്കിറങ്ങി വെള്ളം ശേഖരിക്കുകയും നാട്ടുകാർക്ക് സമ്മാനങ്ങൾ കൊടുക്കുകയും ചെയ്തു. എനിവെട്ടോക്ക് ദ്വീപോ ബിക്കിനി അറ്റോളോ ആയിരിക്കണം ഈ ദ്വീപ്. 

സ്പാനിഷ് കപ്പലായ സാൻ പെഡ്രോയും മറ്റു രണ്ടു കപ്പലുകളും ജനുവരി 9-ന് 10°N രേഖാംശത്തിൽ ഒരു ദ്വീപ് കാണുകയും ഇറങ്ങി നാട്ടുകാരുമായി കച്ചവടം നടത്തുകയും ചെയ്തു. മെജിറ്റ് ആയിരിക്കണം ഈ ദ്വീപ്. ജനുവരി 10-ന് ഇവർ മറ്റൊരു ദ്വീപ് കണ്ടു. ഇത് ഐലക് ആയിരിക്കണം. പത്തു ലീഗ് ദൂരെ മറ്റൊരു ദ്വീപും കാണുകയുണ്ടായി. ഇത് ജെമോ ദ്വീപായിരുന്നിരിക്കും. ജനുവരി 12-ന് ഇവർ 10°N രേഖാംശത്തിൽ തന്നെ മറ്റൊരു ദ്വീപും കണ്ടെത്തി. ഇത് വോതോ ആയിരുന്നിരിക്കാം. ജനുവരി 15-ന് 10°N-ൽ തന്നെ വീണ്ടുമൊരു ദ്വീപ് കാണപ്പെട്ടു (ഒരുപക്ഷേ ഉജെലാങ് ദ്വീപ്). 

ഇതിനുശേഷം "സാൻ ജെറോണിമോ, ലോസ് റെയസ്, ടോഡോസ് ലോസ് സാന്റോസ്" എന്നീ കപ്പലുകളും ഈ ദ്വീപ് പലപ്രാവശ്യം സന്ദർശിച്ചിട്ടുണ്ട്.

ക്യാപ്റ്റൻ ജോൺ മാർഷൽ, ക്യാപ്റ്റൻ0 തോമസ് ജുൽബർട്ട് എന്നിവർ 1788-ൽ ഈ ദ്വീപുകളിലെത്തി. ദ്വീപുകൾക്ക് ആദ്യം മാർഷലിന്റെ പേരുനൽകിയത് 1820-ലെ റഷ്യൻ ഭൂപടങ്ങളിലും ഫ്രഞ്ച് ഭൂപടങ്ങളിലുമായിരുന്നു. പിന്നീട് ഇംഗ്ലീഷ് ഭൂപടങ്ങളൂം ഈ പേര് സ്വീകരിക്കാൻ തുടങ്ങി. എന്നാലും സ്പെയിൻ ഈ ദ്വീപുകൾക്കുമേലുള്ള അവകാശവാദം തുടർന്നു. 1874-ൽ അന്താരാഷ്ട്രസമൂഹം ഈ അവകാശവാദം അംഗീകരിച്ചു. സ്പാനിഷ് ഈസ്റ്റ് ഇൻഡീസിൽ ഉൾപ്പെട്ടിരുന്ന ഈ ദ്വീപുകൾ 1884-ൽ ജർമനിക്ക് മാർപ്പാപ്പയുടെ മദ്ധ്യസ്ഥതയിൽ വിൽക്കപ്പെടുകയായിരുന്നു. 

1885-ൽ ഒരു ജർമൻ കച്ചവടക്കമ്പനി ഇവിടെയെത്തി. കുറച്ചുവർഷങ്ങൾക്കുശേഷം ദ്വീപുകൾ ജർമൻ ന്യൂ ഗിനിയുടെ ഭാഗമായി.

ദ്വീപുകൾ ജർമൻ സാമ്രാജ്യത്തിന്റെ ഭാഗമായിരുന്നപ്പോഴും അതിനു മുൻപും ജപ്പാൻകാരായ കച്ചവടക്കാരും മീൻ പിടിത്തക്കാരും ഇടയ്ക്കിടെ ഈ ദ്വീപുകൾ സന്ദർശിക്കാറുണ്ടായിരുന്നു. 1868-ൽ മൈജി റെസ്റ്റൊറേഷൻ എന്നറിയപ്പെടുന്ന നവീകരണം നടന്നശേഷം ജപ്പാന്റെ ഭരണകൂടം പൂർവേഷ്യയിലെ പ്രധാന സാമ്പത്തിക സൈനിക ശക്തിയാകുക എന്ന ലക്ഷ്യത്തോടെയുള്ള പ്രവർത്തനങ്ങൾ തുടങ്ങി. 

ഒന്നാം ലോകമഹായുദ്ധം തുടങ്ങിയപ്പോൾ 1914-ൽ ജപ്പാൻ ജർമനിക്കും ഇറ്റലിക്കും ഓസ്ട്രിയ ഹങ്കറിക്കുമെതിരായ സഖ്യത്തിലായിരുന്നു (ബ്രിട്ടൻ, ഫ്രാൻസ്, റഷ്യ എന്നിവരായിരുന്നു ജപ്പാന്റെ സഖ്യകക്ഷികൾ). ഒന്നാം ലോകമഹായുദ്ധസമയത്ത് ജപ്പാൻ ജർമനിയുടെ മൈക്രോനേഷ്യയിലെയും ചൈനയിലെയും കോളനികൾ പിടിച്ചെടുക്കുന്നതിൽ വിജയിച്ചു. 1914 സെപ്റ്റംബർ 29-ന് ജപ്പാന്റെ സൈന്യം എനവെടെക് അറ്റോളും 1914 സെപ്റ്റംബർ 30-ന് ഭരണകേന്ദ്രമായ ജാല്യൂട്ട് അറ്റോളും പിടിച്ചെടുത്തു. യുദ്ധശേഷം 1919 ജൂൺ 28-ന് ജർമനി പസഫിക്കിലെ എല്ലാ അധിനിവേശപ്രദേശങ്ങളും ഉപേക്ഷിച്ചതായി പ്രഖ്യാപിച്ചു. 1920 ഡിസംബർ 27-ന് ലീഗ് ഓഫ് നേഷൻസ് പസഫിക് സമുദ്രത്തിലെ ഭൂമദ്ധ്യരേഖയ്ക്ക് വടക്കുള്ള പ്രദേശങ്ങൾ ജപ്പാന്റെ മേൽനോട്ടത്തിൽ വിട്ടുകൊടുത്തു. ഇപ്പോഴും ജാല്യൂട്ട് ഈ പ്രദേശത്തിന്റെ ഭരണകേന്ദ്രമായി തുടർന്നു.

ജർമൻ സാമ്രാജ്യത്തിന് മൈക്രോനേഷ്യയിലുണ്ടായിരുന്ന താല്പര്യം സാമ്പത്തികമായിരുന്നെങ്കിൽ ജപ്പാന് മറ്റ് താല്പര്യങ്ങളുമുണ്ടായിരുന്നു. ജപ്പാനിൽ ഈ സമയത്ത് ജനസംഖ്യ കുതിച്ചുയരുകയായിരുന്നു. ഈ പ്രദേശം വളരെച്ചെറുതും വിഭവദാരിദ്ര്യമനുഭവിക്കുന്നതുമായിരുന്നെങ്കിലും ജനസംഖ്യാപ്രശ്നത്തിന് അറുതിവരുത്താനായി ഇവിടേയ്ക്ക് ജപ്പാൻകാരെ താമസത്തിനായി കൊണ്ടുവന്നിരുന്നു. ജപ്പാന്റെ കോളനിഭരണക്കാലത്ത് 1,000 ജപ്പാൻലാരെയെങ്കിലും ഇങ്ങോട്ട് കൊണ്ടുവന്നിരുന്നു എങ്കിലും ഒരുസമയത്തും ജപ്പാൻകാർ ദ്വീപുവാസികളേക്കാൾ അധികമായിരുന്നില്ല.

ജപ്പാൻകാർ ഭരണസംവിധാനം വികസിപ്പിക്കുകയും നാട്ടുകാരെ ഭരണസംവിധാനത്തിൽ നിയമിക്കുകയും ചെയ്തു. ഇത് പരമ്പരാഗതമായി അധികാരമുണ്ടായിരുന്ന നാട്ടുകാരുടെ അധികാരം കുറയ്ക്കുകയുണ്ടായി. അമ്മവഴി പാരമ്പര്യസ്വത്തുക്കൾ കൈമാറുന്ന രീതിയായിരുന്നു ഈ ദ്വീപുകളിൽ നിലവിലുണ്ടായിരുന്നത്. ജപ്പാൻ ഇത് അച്ഛൻ വഴിയാക്കാൻ ശ്രമം നടത്തിയെങ്കിലും പരാജയപ്പെട്ടു. കരഭൂമിയുടെ മൂന്നിലൊന്ന് ഭരണകൂടത്തിന്റേതാണെന്ന നിയമവും ജപ്പാൻകാർ കൊണ്ടുവന്നു. വിദേശവ്യാപാരികളെ നിരോധിക്കുന്നതിനു മുൻപ് പ്രൊട്ടസ്റ്റന്റ് മിഷനറിമാരെ ദ്വീപിൽ പ്രവർത്തിക്കാൻ അനുവദിച്ചിരുന്നു. 
നാട്ടുകാരായ കുട്ടികളെ ജപ്പാനീസ് സ്കൂളുകളിൽ പഠിപ്പിക്കുകയും ജാപ്പനീസ് ഭാഷയും സംസ്കാരവും പഠിപ്പിക്കുകയും ചെയ്തിരുന്നു. ഈ രീതി മാർഷൽ ദ്വീപുകളിൽ മാത്രമല്ല, ജപ്പാന്റെ നിയന്ത്രണത്തിലുണ്ടായിരുന്ന മറ്റ് ദ്വീപുകളിലും നടപ്പിലാക്കിയിരുന്നു. 1933 മാർച്ച് 27-ന് ജപ്പാൻ ലീഗ് ഓഫ് നേഷൻസ് വിട്ടുവെങ്കിലും ദ്വീപുകൾ കൈവശം തന്നെ വച്ചു. 1930-കളുടെ അവസാനസമയത്ത് അറ്റോളുകളിൽ വിമാനത്താവളങ്ങൾ പണിയാനാരംഭിക്കുകയുമുണ്ടായി. 
രണ്ടാം ലോകമഹായുദ്ധസമയത്ത് ജപ്പാന്റെ പ്രതിരോധവലയത്തിലെ ഏറ്റവും കിഴക്കുള്ള ദ്വീപ് മാർഷൽ ദ്വീപുകളായിരുന്നതിനാൽ ഈ പ്രദേശത്തിന് തന്ത്രപരമായ വലിയ പ്രാധാന്യമുണ്ടായിരുന്നു. 

പേൾ ഹാർബർ ആക്രമണത്തിനു മുൻപുള്ള മാസങ്ങളിൽ ജപ്പാന്റെ ഇമ്പീരിയൽ നേവിയുടെ ആറാമതു ഫ്ലീറ്റിന്റെ ആസ്ഥാനം ക്വാജിയാൻ അറ്റോൾ ആയിരുന്നു. മാർഷൽ ദ്വീപുകൾ പ്രധിരോധിക്കുകയായിരുന്നു ഈ നാവികവിഭാഗത്തിന്റെ ചുമതല. 

രണ്ടാം ലോകമഹായുദ്ധത്തിനിടെ, അമേരിക്കൻ ഐക്യനാടുകൾ ഈ ദ്വീപുകൾ 1944-ൽ പിടിച്ചെടുത്തു. ജപ്പാന്റെ സൈന്യത്തിന്റെ ഘടകങ്ങളെ നശിപ്പിക്കുകയോ ഒറ്റപ്പെടുത്തുകയോ ചെയ്തുകൊണ്ടാണ് ഈ അധിനിവേശം നടത്തിയത്. മറ്റു പല ദ്വീപുകൾക്കുമൊപ്പം ഈ ദ്വീപുകളെയും അമേരിക്കൻ ഐക്യനാടുകളുടെ പസഫിക് സമുദ്രത്തിലെ ട്രസ്റ്റ് പ്രദേശങ്ങളുടെ കൂട്ടത്തിൽ പെടുത്തപ്പെട്ടു.

മാർഷൽ ദ്വീപുകൾക്കുവേണ്ടിയുള്ള പോരാട്ടം ജപ്പാന്റെ സൈനിക കേന്ദ്രങ്ങളുൾപ്പെടെ ദ്വീപിലെ അടിസ്ഥാനസൗകര്യങ്ങൾക്ക് കനത്ത നാശനഷ്ടങ്ങളാണുണ്ടാക്കിയത്. നാട്ടുകാർ യുദ്ധത്തിനിടെ പട്ടിണിയും പരിക്കുകളും കാരണം വലയുകയായിരുന്നു. 

1943-ന്റെ മദ്ധ്യത്തിലാണ് അമേരിക്കൻ ആക്രമണം തുടങ്ങിയത്. മിലി അറ്റോളിൽ ജപ്പാന്റെ സൈനിക കേന്ദ്രത്തിലെ 5,100 ആൾക്കാരിൽ പകുതിപ്പേരും 1945 ആഗസ്റ്റോടെ പട്ടിണി കിടന്ന് മരിക്കുകയുണ്ടായത്രേ. 1944-ൽ ഒറ്റ മാസം കൊണ്ട് അമേരിക്കക്കാർ ക്വാജിയാൻ അറ്റോൾ, മജൂരോ, എനെവെറ്റെക് എന്നീ ദ്വീപുകൾ പിടിച്ചടക്കി. അടുത്ത രണ്ടു മാസങ്ങൾ കൊണ്ട് വോട്ട്ജെ, മിലി, മാലോഎലാപ് ജാല്യൂട്ട് എന്നീ ദ്വീപുകൾ ഒഴികെ മറ്റു ദ്വീപുകളും പിടിച്ചെടുക്കാൻ അമേരിക്കയ്ക്ക് സാധിച്ചു. 

1946 മുതൽ 1958 വരെ അമേരിക്കൻ ഐക്യനാടുകൾ മാർഷൽ ദ്വീപുകളിൽ 67 ആണവപരീക്ഷണങ്ങൾ നടത്തി. ഇതിൽ കാസിൽ ബ്രാവോ എന്ന പരീക്ഷണമായിരുന്നു അമേരിക്ക നടത്തിയിട്ടുള്ളതിൽ ഏറ്റവും വലുത്. 1956-ൽ അമേരിക്കയിലെ ആണവോർജ്ജ കമ്മീഷൻ വെളിപ്പെടുത്തിയത് "ലോകത്തിലെ ഏറ്റവും കൂടുതൽ ആണവ മലിനീകരണമുള്ള പ്രദേശമാണിതെന്നതിൽ സംശയമില്ല" എന്നായിരുന്നു.

ആണവപരീക്ഷണം കാരണമുണ്ടായ നാശനഷ്ടങ്ങൾക്ക് നഷ്ടപരിഹാരം നൽകണമെന്ന ആവശ്യം സംബന്ധിച്ച ചർച്ച ഇപ്പോഴും നടന്നുകൊണ്ടിരിക്കുകയാണ്. ഇപ്പോഴും പരീക്ഷണങ്ങൾ കാരണമുള്ള ആരോഗ്യപ്രശ്നങ്ങൾ നിലനിൽക്കുന്നുണ്ട്. ബിക്കിനി അറ്റോളിൽ ആണവപ്രസരണമേറ്റ ആൾക്കാർക്കുണ്ടായ ആരോഗ്യപ്രശ്നങ്ങളെപ്പറ്റി അമേരിക്കൻ ഐക്യനാടുകൾ നടത്തിയ ഒരു പഠനത്തിന്റെ പേർ പ്രോജക്റ്റ് 4.1 എന്നാണ്. 1956 മുതൽ 1998 വരെ കുറഞ്ഞത് 75.9 കോടി ഡോളറെങ്കിലും നഷ്ടപരിഹാരമായി നൽകപ്പെട്ടിട്ടുണ്ട്. 

1952-ൽ അമേരിക്കയുടെ ആദ്യ ഹൈഡ്രജൻ ബോംബ് പരീക്ഷണത്തോടെ എല്യൂഗലാബ് എന്ന ദ്വീപ് അപ്രത്യക്ഷമായി.

1979-ൽ മാർഷൽ ദ്വീപ് ഭരണകൂടം സ്ഥാപിക്കപ്പെടുകയും രാജ്യം സ്വയംഭരണാധികാരം നേടുകയും ചെയ്തു. 

1986-ൽ അമേരിക്കയുമായുള്ള സ്വതന്ത്ര സഹകരണക്കരാർ നിലവിൽ വന്നു. ഇതോടെ മാർഷൽ ദ്വീപുകൾക്ക് പരമാധികാരം ലഭ്യമായി. കരാറനുസരിച്ച് ക്വാജിയാൻ അറ്റോളിലെ അമേരിക്കൻ മിസൈൽ പരീക്ഷണകേന്ദ്രം തുടർന്നുപയോഗിക്കാനനുവദിക്കുന്നതിന് പകരമായി അമേരിക്ക മാർഷൽ ദ്വീപുകൾക്ക് സാമ്പത്തികസഹായവും പ്രതിരോധപരിരക്ഷയും നൽകുമെന്ന വ്യവസ്ഥ നിലവിൽ വന്നു. അന്താരാഷ്ട്രനിയമമനുസരിച്ച് സ്വാതന്ത്ര്യം ലഭിക്കുന്നതിനാവശ്യമായ നടപടിക്രമങ്ങൾ 1990-ൽ പൂർത്തിയായി. അപ്പോഴാണ് ഐക്യരാഷ്ടസഭ മാർഷൽ ദ്വീപുകളുടെ ട്രസ്റ്റ് പദവി എടുത്തുകളഞ്ഞത്.

പാർലമെന്ററി സംവിധാനത്തിന്റെയും പ്രസിഡൻഷ്യൽ സംവിധാനത്തിന്റെയും ഒരു മിശ്രിതരൂപമാണ് ഇവിടെ നിലവിലുള്ളത്. 18 വയസിനുമുകളിൽ പ്രായമുള്ളവർക്ക് എല്ലാ നാലുവർഷവും നടക്കുന്ന തിരഞ്ഞെടുപ്പിൽ വോട്ടുചെയ്യാം. രണ്ടു തലങ്ങളുള്ള ജനപ്രാതിനിദ്ധ്യസഭയിലെ അധോസഭയിലേയ്ക്ക് എല്ലാ നിയോജകമണ്ഡലങ്ങളിൽ നിന്നും ഒന്നോ അതിലധികമോ സെനറ്റർമാരെ പ്രതിനിധികളായി തിരഞ്ഞെടുക്കപ്പെടുന്നുണ്ട്. നിറ്റിജെല എന്ന അധോസഭയിലെ 33 അംഗങ്ങളാണ് പ്രസിഡന്റിനെ തിരഞ്ഞെടുക്കുന്നത്. പരമ്പരാഗത ഗോത്രനേതാക്കന്മാരാണ് സ്വാതന്ത്ര്യത്തിനുശേഷം ഇതുവരെ തിരഞ്ഞെടുക്കപ്പെട്ട അഞ്ച് പ്രസിഡന്റുമാരിൽ നാലുപേരും. 

അധോസഭയ്ക്കാണ് നിയമനിർമ്മാണാധികാരം. ഉപരിസഭയുടെ പേര് കൗൺസിൽ ഓഫ് ഇറോയിജ് എന്നാണ്. പന്ത്രണ്ട് ഗോത്രത്തലവന്മാരുൾപ്പെട്ട ഈ സഭയ്ക്ക് ഉപദേശകച്ചുമതലയാണുള്ളത്. അധോസഭയുടെ അനുമതിയോടെ പ്രസിഡന്റ് നിയോഗിക്കുന്ന പന്ത്രണ്ടംഗ കാബിനറ്റിനും പ്രസിഡന്റിനുമാണ് എക്സിക്യൂട്ടീവ് ചുമതല. ഐലോൺ കൈൻ അഡ്, യുനൈറ്റഡ് പീപ്പിൾസ് പാർട്ടി, യുനൈറ്റഡ് ഡെമോക്രാറ്റിക് പാർട്ടി എന്നിങ്ങനെ മൂന്ന് രാഷ്ട്രീയകക്ഷികളാണ് ഇവിടെയുള്ളത്. 

സ്വതന്ത്രസഹകരണ കരാർ പ്രകാരം പ്രതിരോധത്തിന്റെ ചുമതല അമേരിക്കൻ ഐക്യനാടുകൾക്കാണ്.

ഇരുപത്തൊൻപത് അറ്റോളുകളും അഞ്ച് ഒറ്റപ്പെട്ട ദ്വീപുകളുമാണ് രാജ്യത്തുള്ളത്. രണ്ട് ദ്വീപസമൂഹങ്ങ‌ളായാണ് ഇവ കാണപ്പെടുന്നത്. റാറ്റക് ചെയിൻ, റാലിക് ചെയിൻ എന്നിങ്ങനെയാണ് ഇവയുടെ പേരുകൾ (സൂര്യാസ്തമയം സൂര്യോദയം എന്നാണ് പേരുകളുടെ അർത്ഥം).
24 ദ്വീപുകളിൽ മനുഷ്യവാസമുണ്ട്. ഭൂരിഭാഗം ദ്വീപുപ്രദേശങ്ങളും സമുദ്രനിരപ്പിലാണ് സ്ഥിതിചെയ്യുന്നത്. 
2011 ഒക്ടോബറിൽ 2000000 ചതുരശ്രകിലോമീറ്റർ സമുദ്രം സ്രാവുകളെ സംരക്ഷിക്കുന്ന പ്രദേശമാണെന്ന് പ്രഖ്യാപിച്ചു. ഇത് ലോകത്തിലെ ഏറ്റവും വലിയ സ്രാവുസംരക്ഷണപ്രദേശമാണ്. ഈ പ്രദേശത്ത് സ്രാവുപിടുത്തം നിരോധിച്ചിട്ടുണ്ട്. വലയിൽ കുടുങ്ങുന്ന സ്രാവുകളെ തുറന്നുവിടണമെന്നാണ് നിയമം. ഈ നിയമം നടപ്പിലാക്കാൻ മാർഷൽ ദ്വീപുകൾക്കുള്ള കഴിവ് ചോദ്യം ചെയ്യപ്പെട്ടിട്ടുണ്ട്. 

വേക് ദ്വീപ് തങ്ങളുടേതാണെന്ന് മാർഷൽ ദ്വീപ് അവകാശപ്പെടുന്നുണ്ട്. 1899 മുതൽ അമേരിക്കൻ ഐക്യനാടുകളാണ് വേക് ദ്വീപ് ഭരിക്കുന്നത്. "എനെൻ-കിയോ" എന്നാണ് ഈ ദ്വീപിനെ മാർഷൽ ദ്വീപുകാർ വിളിക്കുന്നത്.

ചൂടുള്ളതും ഹ്യുമിഡിറ്റി ഉള്ളതുമാണ് കാലാവസ്ഥ. മേയ് മാസം മുതൽ നവംബർ മാസം വരെയാണ് മഴ പെയ്യുന്നത്. ഇടയ്ക്കിടെ ടൈഫൂൺ കൊടുങ്കാറ്റുകൾ ഇവിടെ വീശാറുണ്ട്. പസഫിക്കിലെ മിക്ക കൊടുങ്കാറ്റുകളും മാർഷൽ ദ്വീപ് പ്രദേശത്തുനിന്നാരംഭിച്ച് മറിയാന ദ്വീപുകൾ, ഫിലിപ്പീൻസ് എന്നിവിടങ്ങളിലേയ്ക്ക് സഞ്ചരിച്ച് അവിടെയെത്തുമ്പോൾ ശക്തി പ്രാപിക്കുന്നതായി കാണാൻ സാധിക്കും. 

2008-ൽ കടലാക്രമണം കാരണം മാജുരോ ദ്വീപിലും മറ്റ് പട്ടണപ്രദേശങ്ങളിലും വ്യാപകമായ നാശനഷ്ടങ്ങളുണ്ടായി. ജലനിരപ്പിൽ നിന്ന് ശരാശരി 1 മീറ്റർ ഉയരത്തിലാണ് ഈ ദ്വീപുകൾ. 2008 ക്രിസ്മസ് ദിവസം സർക്കാർ അടിയന്തരാവസ്ഥ പ്രഖ്യാപിച്ചു. 

കാലാവസ്ഥാമാറ്റം കാരണം ഏറ്റവും ഭീഷണിയനുഭവിക്കുന്ന രാജ്യങ്ങളിലൊന്നാണ് മാർഷൽ ദ്വീപുകൾ എന്ന നൗറുവിന്റെ പ്രസിഡന്റ് അഭിപ്രായപ്പെടുകയുണ്ടായി. 

ദ്വീപുകളിൽ ശുഷ്കമായ പ്രകൃതിവിഭവങ്ങളേയുള്ളൂ. ഇറക്കുമതി കയറ്റുമതിയേക്കാൾ വളരെക്കൂടുതലാണ്. 

2007-ൽ മാർഷൽ ദ്വീപുകൾ ഇന്റർനാഷണൽ ലേബർ ഓർഗനൈസേഷനിൽ അംഗമായി. തൊഴിൽ നിയമങ്ങൾ അന്താരാഷ്ട്ര നിലവാരം പുലർത്തുമെന്നാണ് ഇതിന്റെ അർത്ഥം. ഇത് ദ്വീപിലെ വ്യവസായാന്തരീക്ഷം നശിപ്പിക്കാൻ സാദ്ധ്യതയുണ്ടത്രേ. 

വരുമാനനികുതിക്ക് രണ്ട് നിരക്കുകളാണുള്ളത്. 8%-ഉം 14%-ഉം. കോർപറേറ്റ് ടാക്സ് നിരക്ക് 11.5% ആണ്. വില്പന നികുതി നിരക്ക് 6% വരും. സ്വത്തുനികുതി നിലവിലില്ല.

അമേരിക്കൻ ഐക്യനാടുകൾ നൽകുന്ന സാമ്പത്തികസഹായമാണ് സാമ്പത്തികവ്യവസ്ഥയുടെ ആണിക്കല്ല്. 

സ്വതന്ത്ര സഹകരണക്കരാറനുസരിച്ച് അമേരിക്ക 5.77 കോടി ഡോളർ വീതം 2013 വരെയുള്ള എല്ലാ വർഷവും മാർഷൽ ദ്വീപുകൾക്ക് നൽകണം. അതിനുശേഷം 2023 വരെ 6.27 കോടി ഡോളറാണ് എല്ലാ വർഷവും നൽകേണ്ടത്. അതുവരെ ശേഖരിച്ച തുകയിൽ നിന്ന് വർഷാവർഷം പിന്നീട് സഹായം നൽകിക്കൊണ്ടിരിക്കപ്പെടും. 

അമേരിക്കൻ സൈന്യം ക്വാജലൈൻ അറ്റോളിൽ ബാലിസ്റ്റിക് മിസൈൽ പരീക്ഷണസംവിധാനം നിലനിർത്തിയിട്ടുണ്ട്. വാടകയിനത്തിൽ മാർഷൽ ദ്വീപുവാസിക‌ളായ ഭൂവുടമകൾക്ക് തുക സൈന്യത്തിൽ നിന്ന് ലഭിക്കുന്നുണ്ട്. ധാരാളം ദ്വീപുവാസികൾ ഇവിടെ ജോലിചെയ്യുന്നുമുണ്ട്. പ്രധാന വിമാനത്താവളം രണ്ടാം ലോകമഹായുദ്ധസമയത്ത് ജപ്പാൻ നിർമിച്ചതാണ്.

ചെറുകിട കൃഷിസ്ഥലങ്ങളാണ് ദ്വീപിൽ നിലവിലുള്ളത്. തേങ്ങ, തക്കാളി, തണ്ണിമത്തൻ, ബ്രെഡ് ഫ്രൂട്ട് എന്നിവയാണ് പ്രധാന വിളകൾ.

കരകൗശലവസ്തുക്കളുടെ നിർമ്മാണം, മത്സ്യസംസ്കരണം, കൊപ്ര ഉത്പാദനം എന്നിവയാണ് ചെറുകിടവ്യവസായങ്ങൾ.

ദ്വീപിൽ മനുഷ്യവാസം തുടങ്ങിയതുമുതൽ മത്സ്യബന്ധനം ഇവിടുത്തെ പ്രധാന ജീവനോപാധിയാണ്. 

1999-ൽ ട്യൂണ മത്സ്യസംസ്കരണത്തിനായി 400 ജോലിക്കാരുള്ള ഒരു ഫാക്ടറി തുടങ്ങിയെങ്കിലും ഇത് 2005-ൽ പൂട്ടിപ്പോയി. ഇത് പിന്നീട് സർക്കാർ ഏറ്റെടുത്തു.

2007 സെപ്റ്റംബർ 15-ന് വിൽട്ടൺ ബാരി എന്നയാൾ വെളിച്ചെണ്ണ ഡീസലിനു പകരം ഉപയോഗിക്കുന്നത് സംബന്ധിച്ച പരീക്ഷണങ്ങൾ നടന്നുവരുന്നുണ്ട് എന്ന് വെളിപ്പെടുത്തി. തേങ്ങ ധാരാളമായി ലഭിക്കുന്ന സ്ഥലമാണിത്. അഞ്ചാറ് തേങ്ങകളിൽ നിന്ന് ഒരു ലീറ്റർ വെളിച്ചെണ്ണ ലഭിക്കും. 

മാർഷൽ ദ്വീപുകളിലെ ജനസംഖ്യ 68,000 വരും. മിക്ക ആൾക്കാരും മാർഷലീസ് വംശജരാണ്. സഹസ്രാബ്ദങ്ങൾക്കു മുൻപ് ഏഷ്യയിൽ നിന്ന് കുടിയേറിയവരാണിവർ. ജപ്പാനിൽ നിന്ന് കുടിയേറിയവരും ഇപ്പോൾ മാർഷൽ ദ്വീപുകളിലുണ്ട്. ജനസംഖ്യയിലെ മൂന്നിൽ രണ്ടാൾക്കാരും തലസ്ഥാനമായ മാജുറോയിലും എബയേ ദ്വീപിലുമാണ് താമസിക്കുന്നത്. തലസ്ഥാനത്തുനിന്ന് ദൂരെയുള്ള അറ്റോളുകളിൽ പാരമ്പര്യരീതികളനുസരിച്ചാണ് ഇപ്പോഴും മനുഷ്യർ ജീവിക്കുന്നത്. 

മാർഷലീസ് ആണ് ഔദ്യോഗികഭാഷ. ഇംഗ്ലീഷ് ഭാഷ സാർവത്രികമായി ഉപയോഗിക്കപ്പെടുന്നുണ്ട്. 

ദ്വീപുകളിലെ 51.5 % ആൾക്കാരും യുനൈറ്റഡ് ചർച്ച് ഓഫ് ക്രൈസ്റ്റ് എന്ന സഭയിൽ വിശ്വസിക്കുന്നവരാണ്. അസംബ്ലീസ് ഓഫ് ഗോഡിൽ, 24.2 ശതമാനവും റോമൻ കത്തോലിക്കാസഭയിൽ, 8.4 ശതമാനവും മോർമോണുകൾ 8.3 ശതമാനവുമുണ്ട്. ബ്യൂക്കോട്ട് നാൻ ജീസസ് എന്ന വിഭാഗക്കാർ 2.2 ശതമാനം, ബാപ്റ്റിസ്റ്റുകൾ, 1.0 ശതമാനം, സെവൻ‌ത് ഡേ അഡ്വെന്റിസ്റ്റുകൾ, 0.9 ശതമാനം, ഫുൾ ഗോസ്പൽ സഭക്കാർ, 0.7 ശതമാനം, ബഹായി വിശ്വാസക്കാർ, 0.6 ശതമാനം മതവിശ്വാസമില്ലാത്തവർ അതിന്യൂനപക്ഷമാണ്. എന്നിങ്ങനെ വളരെ കുറച്ചുമാത്രം വിശ്വാസികളുള്ള മതവിഭാഗങ്ങളുമുണ്ട്. മജൂറോയിൽ വളരെക്കുറച്ചുമാത്രം വരുന്ന അഹമദിയ മുസ്ലീം സമൂഹമുണ്ട്. 2012 സെപ്റ്റംബറിലാണ് ഇവരുടെ ആദ്യത്തെ പള്ളി പ്രവർത്തനമാരംഭിച്ചത്. 

വിദ്യാഭ്യാസ മന്ത്രാലയം സർക്കാർ സ്കൂളുകൾ നടത്തുന്നുണ്ട്. രണ്ട് കലാലയങ്ങളും ഇവിടെയുണ്ട് (ദി കോളേജ് ഓഫ് മാർഷ്യൽ ഐലന്റ്സ്, ദി യൂണിവേഴ്സിറ്റി ഓഫ് ദി സൗത്ത് പസഫിക് എന്നിവ).

മജൂരോയിലെ അന്താരാഷ്ട്രവിമാനത്താവളവും ക്വാജലൈനിലെ സൈനികവിമാനത്താവളവുമാണ് പ്രധാന വിമാനത്താവളങ്ങൾ. മറ്റ് ധാരാളം ചെറിയ വിമാനത്താവളങ്ങളുമുണ്ട്.

ഇവിടെ ധാരാളം എ.എം. റേഡിയോ നിലയങ്ങളും എഫ്.എം.റേഡിയോ നിലയങ്ങളുമുണ്ട്.

ആണവപരീക്ഷണങ്ങൾ ദ്വീപുവാസികളിൽ കാൻസർ, ജന്മവൈകല്യങ്ങൾ തുടങ്ങിയ പ്രശ്നങ്ങളുണ്ടാക്കുന്നുണ്ട്. 

മാർഷലീസ് ഭാഷയാണ് ഔദ്യോഗികാവശ്യങ്ങൾക്കുപയോഗിക്കുന്നത്. പുരാതനമായ കഴിവുകൾ ഇപ്പോൾ നഷ്ടപ്പെട്ടുകൊണ്ടിരിക്കുകയാണെങ്കിലും മാർഷൽ ദ്വീപുവാസികൾ പണ്ട് നക്ഷത്രങ്ങളും കടൽത്തിരകളുടെ ദിശ അടയാളപ്പെടുത്തിയ ചാർട്ടുകളും ഉപയോഗിച്ച് കടൽ യാത്ര നടത്താൻ കഴിവുള്ളവരായിരുന്നു.










</doc>
<doc id="215285" url="https://ml.wikipedia.org/wiki?curid=215285" title="ചെറുകൊന്ന">
ചെറുകൊന്ന

ഇന്ത്യ, മ്യാന്മർ, ശ്രീലങ്ക എന്നിവിടങ്ങളിൽ കാണപ്പെടുന്ന വൃക്ഷം. . മലന്തുടലി, കനകചമ്പ എന്നും അറിയപ്പെടുന്ന ചെറുകൊന്ന ഒരു നിത്യഹരിതവൃക്ഷമാണ്. 30 മീറ്ററോളം ഉയരം വയ്ക്കും. ഇലകളുടെ മുകൾവശത്തിന് പച്ചനിറവും അടിവശത്തിന് ചാരനിറവുമാണ്. വലിയ ഇലകൾ ഭക്ഷണം കഴിക്കാൻ ഉപയോഗിക്കാറുണ്ട്. രാത്രിയിൽ പുഷ്പിക്കുന്ന വെളുത്തപൂക്കളാണ് ചെറുകൊന്നയ്ക്ക്. തണൽമരമായും അലങ്കാരവൃക്ഷമായും നട്ടുവളർത്തുന്നു. ഇലയുടെ അടിയിലുള്ള പൊടി മുറിവുണക്കാൻ ഉപയോഗിക്കാറുണ്ട്. അൾസറിനെതിരെ ഔഷധമാണ്.



</doc>
<doc id="215287" url="https://ml.wikipedia.org/wiki?curid=215287" title="മലന്തുടലി">
മലന്തുടലി

മരങ്ങളിലും മറ്റും പടർന്നു കയറാൻ കഴിവുള്ള മുള്ളുകളുള്ള ഒരു ചെറു മരമാണ് മലന്തുടലി. . ഇൻഡിഗോ ഫ്‌ളാഷ് ശലഭത്തിന്റെ ലാർവകൾ ഈ ചെടിയിലാണ് വളരുന്നത്. വയറിളക്കത്തിന് ലാവോസിൽ ഇതിന്റെ തടിയും തോലും മരുന്നായി ഉപയോഗിക്കാറുണ്ട്.



</doc>
<doc id="215288" url="https://ml.wikipedia.org/wiki?curid=215288" title="മലന്തെങ്ങ്">
മലന്തെങ്ങ്

കാട്ടുതെങ്ങ് എന്നും അറിയപ്പെടുന്ന മലന്തെങ്ങ് പശ്ചിമഘട്ടത്തിൽ കാണുന്ന പനവർഗ്ഗത്തിലുള്ള വംശനാശഭീഷണി നേരിടുന്ന ഒരു സസ്യമാണ്. . അളത്തിൽതേങ്ങ, കരമ്പന, ചെട്ടിപ്പന എന്നെല്ലാം അറിയപ്പെടുന്നുണ്ട്. ആദിവാസിവിഭാഗത്തിലുള്ളവർ പ്രത്യേകിച്ചും ഇടുക്കിയിലെ മുതുവാൻ സമുദായത്തിലുള്ളവർ ഇത് ചെത്തി ലഹരിയുള്ള ഒരു പാനീയം ഉണ്ടാക്കാറുണ്ട്. ഇതിന് ഔഷധഗുണമുണ്ട്. കാഴ്ച്ചയിൽ തെങ്ങുമായി നല്ല സാമ്യമുണ്ട്. 10-20 മീറ്റർ ഉയരത്തിൽ വളരും. ആയുസ്സ് 40 വർഷം വരെ. പൂത്തു കഴിഞ്ഞാൽ മരം നശിക്കാൻ തുടങ്ങും. വിത്തുവിളയുന്നതോടെ നശിക്കും. കള്ളുണ്ടാക്കാൻ പൂങ്കുല മുറിക്കുന്നതു വഴി വിത്തുണ്ടാവുന്നത് തടയപ്പെടുന്നതും ആവാസസ്ഥലത്തിന്റെ നാശവുമാണ് കാട്ടുതെങ്ങിനെ വംശനാശ ഭീഷണിയിലാക്കിയത്.


</doc>
<doc id="215294" url="https://ml.wikipedia.org/wiki?curid=215294" title="ലൂയിസ് സുവാരസ്">
ലൂയിസ് സുവാരസ്

ലൂയിസ് ആൽബർട്ടോ സുവാരസ് ഡിയാസ് ഒരു ഉറുഗ്വേ ഫുട്ബോൾ താരമാണ്. നിലവിൽ അദ്ദേഹം ലാ ലിഗായിൽ എഫ്.സി. ബാഴ്സലോണയ്ക്ക് വേണ്ടി കളിക്കുന്നു.

പത്തൊൻപതാം വയസിൽ ഗോർണിൻജെൻ ക്ലബിൽ കളിക്കാനായി അദ്ദേഹം നെതർലൻഡ്സിലെത്തി. 2007 ൽ അജാക്സ് ക്ലബിലേക്ക് മാറിയ അദ്ദേഹം അവിടെ 2008-09 വർഷത്തെ ക്ലബ് പ്ലയർ ഓഫ് ദി ഇയറായി സുവാരസ് തിരഞ്ഞെടുക്കപ്പെട്ടു. തുടർന്നുള്ള വർഷങ്ങളിൽ ടീം ക്യാപ്റ്റനായിട്ടാണ് അദ്ദേഹം കളിച്ചത്. ഈ പദവിയിൽ നിന്നുകൊണ്ട് 33 കളികളിൽ നിന്നായി 35 ഗോളുകൾ അദ്ദേഹം നേടി. ഈ നേട്ടം 2009-10 സീസണിലെ ഡച്ച് ഫുട്ബോളർ ഓഫ് ദി ഇയറിന് അദ്ദേഹത്തെ അർഹനാക്കി. ആ വർഷം അദ്ദേഹത്തിന്റെ ആകെ ഗോൾ നേട്ടം 49 ആയിരുന്നു. മാത്രമല്ല കെഎൻവിബി കപ്പ് അജാക്സ് നേടുകയും ചെയ്തു. 2010-11 സീസണിൽ അജാക്സിനുവേണ്ടി തന്റെ നൂറാമത്തെ ഗോൾ സുവാരസ് നേടി.

2011 ജനുവരിയിൽ സുവാരസ് ലിവർപൂളിലെത്തി. സുവാരസിന്റെ വരവോടെ ലിവർപൂൾ പന്ത്രണ്ടാം സ്ഥാനത്തുനിന്നു ആറാം സ്ഥാനത്തേക്ക് കുതിച്ചു. 2012 ഫുട്ബോൾ ലീഗ് കപ്പിലൂടെ ലിവർപൂളിനുവേണ്ടി തന്റെ ആദ്യ കിരീടം സുവാരസ് നേടി. 2011-12 സീസണിൽ പാട്രിക് എവ്റയുമായി നടന്ന വിവാദത്തെ തുടർന്ന് 8 മത്സരങ്ങളിൽ നിന്നു സുവാരസിനെ വിലക്കിയിരുന്നു.

2007ലെ അണ്ടർ 20 ലോകകപ്പിൽ സുവാരസ് ഉറുഗ്വയ്ക്ക് വേണ്ടി കളിച്ചിട്ടുണ്ട്. 2010 ൽ ഉറുഗ്വേ സെമിയിലെത്തിയതിൽ 3 ഗോളുകളുൾപ്പെടെ നിർണായക പങ്കാണ് സുവാരസ് വഹിച്ചത്. തങ്ങളുടെ പതിനഞ്ചാമത്തെ കോപ്പ അമേരിക്ക വിജയം 2011 ൽ നേടി ഏറ്റവും കൂടൂതൽ തവണ ഈ കിരീടം നേടുന്ന രാജ്യമായി ഉറുഗ്വേ മാറിയപ്പോൾ 4 ഗോളുകളോടെ സുവാരസായിരുന്നു ടൂർണമെന്റിലെ താരം.



</doc>
<doc id="215295" url="https://ml.wikipedia.org/wiki?curid=215295" title="ഇളമ്പള്ളൂർ">
ഇളമ്പള്ളൂർ

ഇന്ത്യയിലെ കേരളം എന്ന സംസ്ഥാനത്ത് കൊല്ലം ജില്ലയിൽപ്പെട്ട ഒരു ഗ്രാമമാണ് ഇളമ്പള്ളൂർ. . 2011ലെ കാനേഷുമാരി പ്രകാരം ഇളംപള്ളൂരിൽ 13,783 പുരുഷന്മാരും 14,690 സ്ത്രീകളും ഉൾപ്പെടെ 28,473 പേർ വസിക്കുന്നു. 


</doc>
<doc id="215352" url="https://ml.wikipedia.org/wiki?curid=215352" title="സ്പെമക്കോസി">
സ്പെമക്കോസി

റൂബിയേസീ സസ്യകുടുംബത്തിലെ ഒരു ജനുസാണ് സ്പെമക്കോസി (Spermacoce) ഉഷ്ണ-മിതോഷ്ണ മെഖലകളിലായി ഏതാണ്ട് 275 സ്പീഷിസുകൾ ഈ ജനുസിൽ ഉണ്ട്.

"Spermacoce" is a highly diverse genus with about 275 species in many tropical and subtropical places around the globe. North American species include:



</doc>
<doc id="215375" url="https://ml.wikipedia.org/wiki?curid=215375" title="മേനിപ്പാറക്കിളി">
മേനിപ്പാറക്കിളി

കാട്ടുപുള്ളുകളുടെ വർഗത്തിൽപ്പെട്ട മേനിപ്പാറക്കിളി ശിശിരകാലത്ത് മാത്രം കേരളത്തിൽ കാണുന്ന ദേശാടകനാണ്. ഇംഗ്ലീഷ് നാമം : Blue headed Rock Thrush ("Monticola cinclorhynchus")

കുറിക്കണ്ണൻകാട്ടുപുള്ളിനോട് സാദൃശ്യം ഉള്ളതും എന്നാൽ അതിനേക്കാൾ ചെറിയതുമാണ് ഈ പക്ഷി. പൂവന് കണ്ണിൽ നിന്ന് ചുമല് വരെ എത്തുന്നതും നല്ല വീതിയുള്ളതുമായ കറുത്ത പട്ട ഒഴിച്ച്, തലയും തൊണ്ടയും താടിയും നീലനിറമാണ്. പുറവും, വാലും കറുപ്പ്. പുറത്തുള്ള തൂവലുകൾക്കു തവിട്ട് നിറത്തിലുള്ള 'കര' ഉള്ളതുകൊണ്ട് അവിടെ കുറെ ചെതുമ്പൽ അടയാളങ്ങൾ കാണും. പൂട്ടിയ ചിറകു ഏറെക്കുറെ നീല. അതിന്റെ നടുക്ക് തെളിഞ്ഞു കാണുന്ന വെള്ളപ്പട്ട പക്ഷി പറക്കുമ്പോൾ വ്യക്തമായി കാണാം. ശ്രോണിയും ദേഹത്തിന്റെ അടിഭാഗവും ഓറഞ്ച് അഥവാ ചെമ്പിച്ച തവിട്ടു നിറം. പിടയ്ക്ക്, ശരീരത്തിന്റെ ഉപരിഭാഗമെല്ലാം തവിട്ട് നിറമാണ്. അടിവശത്ത് തവിട്ടുനിറത്തിൽ ചെതുമ്പൽ പോലെ തവിട്ടു നിറത്തിൽ കാണപ്പെടുന്ന വരകൾ വെള്ളവരകളുമായി ഇടകലർന്നു കിടക്കും. പൂവനെയും പിടയും ഒരുമിച്ചു കാണുമ്പോൾ അവ വ്യത്യസ്ത ജാതികളാണെന്നു തോന്നും.

ശിശിരകാലത്ത് കേരളം ഉൾപ്പെടെയുള്ള തെക്കേ ഇന്ത്യയിൽ കാണപ്പെടുന്നു. ബാക്കി കാലങ്ങളിൽ പാകിസ്താൻ മുതൽ അരുണാചൽ പ്രദേശ്‌ വരെയുള്ള ഹിമാലയമലനിരകളിൽ കാണപ്പെടുന്നു. തേയിലത്തോട്ടങ്ങൾ, ഏലതോട്ടങ്ങൾ, വനപ്രദേശങ്ങൾ എന്നിവടങ്ങളിൽ പ്രധാനമായും കാണപ്പെടുന്നു.

ചെറുപ്രാണികൾ ആണ് ഇവയുടെ പ്രധാന ആഹാരം. മരങ്ങളിൽ ആഹാരം തേടിനടക്കും. നിലത്ത് ഇര അനങ്ങുന്നത് കണ്ടാൽ താഴോട്ട് പറന്നു കൊത്തിയെടുക്കുക സാധാരണമാണ്. ചിലപ്പോൾ നിലത്തു തത്തിനടക്കുന്നതും കാണാം.

ഒക്ടോബർ മുതൽ ഏപ്രിൽ തുടക്കം വരെ കേരളത്തിലെ മലകൾ സന്ദർശിക്കുന്ന ദേശാടകനാണ് ഈ പക്ഷി. ശിശിര കാലത്ത് ഏകാകിയായി നടക്കുവാനാണ് ഇഷ്ട്മെങ്കിലും പലപ്പോഴും ഇണ അടുത്ത് തന്നെ ഉണ്ടാകും. പ്രജനനകാലത്ത് രസകരമായി പാടുമെങ്കിലും കേരളത്തിൽ ഉള്ളപ്പോൾ അപൂർവമായേ ശബ്ദിക്കുകയുള്ളു.


<br style="clear:both">


</doc>
<doc id="215389" url="https://ml.wikipedia.org/wiki?curid=215389" title="ദ പെർസിസ്റ്റൻസ് ഓഫ് മെമ്മറി">
ദ പെർസിസ്റ്റൻസ് ഓഫ് മെമ്മറി

ദ പെർസിസ്റ്റൻസ് ഓഫ് മെമ്മറി (; () സ്‌പെയിനിലെ സർറിയലിസ്റ്റ് ചിത്രകാരനായ സാൽവദോർ ദാലി (Salvador Dalí) 1931-ൽ വരച്ച ചിത്രമാണ്.

1932-ൽ ഈ ചിത്രം ന്യൂയോർക്കിലെ ജൂലിയൻ ലെവി ഗാലറിയിലാണ് ഉണ്ടായിരുന്നത്. 1934 ൽ ഈ ചിത്രം ന്യൂയോർക്ക് ന്യൂയോർക്കിൽ ഉള്ള മ്യൂസിയം ഓഫ് മോഡേൺ ആർട്ടിലേക്കു മാറ്റി. 

പതുക്കെപ്പതുക്കെ ഉരുകിയൊലിക്കുന്ന അവസ്ഥയിലുള്ള ഘടികാരങ്ങളാണ് ചിത്രീകരിച്ചിരിക്കുന്നത്. 1930-കളിൽ രൂപംകൊണ്ട, യുക്തിരഹിതമായ ബോധത്തെ ചിത്രീകരിക്കുന്ന, വിചിത്രമായ സർറിയലിസ പ്രസ്ഥാനത്തിന്റെ സാക്ഷ്യപത്രങ്ങളിൽ ഒന്നായി ഈ ചിത്രത്തെ കാണാം.

ആർദ്രതയും കാഠിന്യവും സമന്വയിക്കുമ്പോൾ എന്തു സംഭവിക്കും എന്ന് വരച്ചു കാട്ടുകയാണ് ഡാലി. പ്രപഞ്ചത്തിൽ സ്ഥായിയായ ക്രമങ്ങളുണ്ട് എന്ന് കരുതുന്ന മനസ്സ് കാഠിന്യത്തെ സൂചിപ്പിക്കുന്നുവെന്ന് സങ്കൽപ്പിക്കാമെങ്കിൽ, ആ ക്രമം ഉരുകിയൊലിക്കുന്നത് ആർദ്രതയെ സൂചിപ്പിക്കുന്നുവെന്നും നിരീക്ഷകർ അഭിപ്രായപ്പെടുന്നു.

തകർന്നു പോയി പൂഴിമണ്ണിൽ മുഖം പൂഴ്ത്തിയിരിക്കുന്ന ഒരു മനുഷ്യരൂപത്തെയും കാണാം. ഡാലിയുടെ പല ചിത്രങ്ങളിലും ഈ രൂപം പ്രത്യക്ഷപ്പെടാറുണ്ട്. ഇത് പൊതുവേ മാനവരാശിയെ പ്രതിനിധാനം ചെയ്യുന്ന രൂപമാണെന്നും, പ്രത്യകിച്ച് തന്നെത്തന്നെ ചൂണ്ടിക്കാണിക്കുന്ന പ്രതീകമാണെന്നും ദാലി തന്നെ വിശദീകരിച്ചിട്ടുണ്ട്.

ചിത്രത്തിന്റെ പശ്ചാത്തലത്തിൽ കാണുന്ന മലനിരകൾ മാത്രമാണ് തുടർച്ചയുള്ള ഒരേ ഒരു രൂപം എന്നു കാണാം. മറ്റു രൂപങ്ങളെല്ലാം തന്നെ ഞെളിപിരി കൊണ്ടിരിക്കുന്ന അവസ്ഥയിലാണ് ചിത്രീകരിച്ചിരിക്കുന്നത്.

നാം സ്വപ്‌നം കാണുന്ന സമയത്തും യഥാർത്ഥ സമയം കടന്നു പൊയ്‌ക്കൊണ്ടിരിക്കുന്നുവെന്നും, ഓർമ്മയെ കാലദൈർഘ്യമെന്നു വിവക്ഷിക്കാമെങ്കിൽ, വളഞ്ഞു പുളഞ്ഞു കൊണ്ടു മുന്നോട്ടു പോകുന്ന ഓർമ്മകളും ചിരസ്ഥായിയായ കാലമാണെന്നും സൂചിപ്പിക്കുകയാണ് ഡാലി എന്നും ഇതെക്കുറിച്ച് പരാമർശം ഉണ്ട്.


</doc>
<doc id="215393" url="https://ml.wikipedia.org/wiki?curid=215393" title="ഹെറോഡോട്ടസ്">
ഹെറോഡോട്ടസ്

ബി.സി. അഞ്ചാം നൂറ്റാണ്ടിൽ ജീവിച്ചിരുന്ന ഗ്രീക്ക് ചരിത്രകാരനായിരുന്നു ഹെറോഡോട്ടസ് (ജനനം ബിസി 484; മരണം 425). പുരാതന ഏഷ്യാമൈനറിൽ കാരിയയിലുള്ള ഹാലിക്കാർനാസസിൽ (ആധുനിക തുർക്കിയിൽ ബോദ്രമിനടുത്ത്) ആണ് അദ്ദേഹം ജനിച്ചത്. ചരിത്രവസ്തുതകളെ ചിട്ടയോടെ ശേഖരിച്ച്, ഒരളവുവരെയെങ്കിലും അവയുടെ വാസ്തവികത പരിശോധിച്ച ശേഷം അവധാനതയോടെ പൂർവാപരക്രമത്തിൽ അവതരിപ്പിച്ച ആദ്യത്തെ വ്യക്തി എന്ന നിലയിൽ, "ചരിത്രരചനയുടെ പിതാവ്" എന്ന് അദ്ദേഹം വിശേഷിപ്പിക്കപ്പെടുന്നു ഹെറോഡോട്ടസിന്റെ ഏകരചനയായി അറിയപ്പെടുന്ന ഹിസ്റ്ററീസ് ആണ് അദ്ദേഹത്തിന്റെ ചരിത്രാന്വേഷണങ്ങളുടെ രേഖ. 

ഗ്രീസും പേർഷ്യയും തമ്മിൽ ബി.സി. അഞ്ചാം നൂറ്റാണ്ടിൽ നടന്ന യുദ്ധത്തിന്റെ ഉല്പത്തിയുടെ അന്വേഷണമെന്ന നിലയിൽ എഴുതിയിരിക്കുന്ന ഹെറോഡോട്ടസിന്റെ കൃതി, ഭൂമിശാസ്ത്രപരവും നരവംശശാസ്ത്രപരവുമായ അറിവുകളുടെ അമൂല്യശേഖരമാണ്. ഈ 'ചരിത്രത്തിന്റെ' ചില ഘടകങ്ങൾ ഭാവനാസൃഷ്ടി ആയിരിക്കാമെങ്കിലും കേട്ടറിഞ്ഞ കാര്യങ്ങളേ താൻ എഴുതിയിട്ടുള്ളു എന്ന് ഹെറോഡോട്ടസ് അവകാശപ്പെടുന്നുണ്ട്. 
ഈ ചരിത്രകാരന്റെ ജീവിതകഥ മിക്കവാറും അജ്ഞാതമാണ്. എങ്കിലും പിതൃസഹോദരന്റെ രാഷ്ട്രീയപ്രവർത്തനവുമായി ബന്ധപ്പെട്ട സംഭവവികാസങ്ങൾ 32 വയസ്സുള്ളപ്പോൾ ഹെറോഡോട്ടസിന്റെ നാടുകടത്തലിൽ കലാശിച്ചതിനാൽ, രാജനീതിയിലെ ഉപജാപങ്ങളിൽ പങ്കെടുക്കാൻ മാത്രം നിലയുള്ള ഒരു കുടുംബത്തിലാണ് അദ്ദേഹം ജനിച്ചതെന്നു കരുതപ്പെടുന്നു. 
മദ്ധ്യധരണിപ്രദേശത്തും സമീപപ്രദേശങ്ങളിലും നടത്തിയ ദീർഘസഞ്ചാരങ്ങളാണ് ഹെറോഡോട്ടസിനെ തന്റെ പ്രസിദ്ധകൃതിയുടെ രചനക്കുപകരിച്ച വസ്തുതകളുടെ ശേഖരണത്തിനു സഹായിച്ചത്. സഞ്ചാരങ്ങൾക്കിടയിൽ ഫിനീഷ്യ വഴി ഈജിപ്തിലെത്തിയ ഹെറോഡോട്ടസ്, ആ നാടിന്റെ തെക്കേയറ്റത്ത് നൈൽനദിയിലെ ദ്വീപായ എലിഫാന്റൈൻ വരെ പോയി. തുടർന്ന് പടിഞ്ഞാറ് ആധുനിക ലിബിയയിലെ സൈറീനും കിഴക്ക് പേർഷ്യയിലെ പ്രസിദ്ധനഗരമായ സൂസയും അദ്ദേഹത്തിന്റെ യാത്രാപഥത്തിൽ പെട്ടു. വടക്ക് കരിങ്കടൽ തീരത്തെ ഗ്രീക്ക് നഗരങ്ങളും അദ്ദേഹം സന്ദർശിച്ചു. 

20 മുതൽ 37 വരെയുള്ള പ്രായത്തിനിടെ നടത്തിയ ഈ യാത്രകൾക്കിടയിൽ അദ്ദേഹം, താൻ കണ്ട സ്ഥലങ്ങളെക്കുറിച്ചുള്ള വിവരങ്ങൾ ശിശുസദൃശമായ കൗതുകത്തോടും ശാസ്ത്രജ്ഞന്റെ നിരീക്ഷണപാടവത്തോടും കൂടെ ശേഖരിച്ചു. ഈ വിവരസഞ്ചയവുമായി പൊതുവർഷം 447-നടുത്ത് ഹെറോഡോട്ടസ് ആഥൻസിൽ താമസമാക്കി. തുടർന്ന് അദ്ദേഹം എഴുതിയ കൃതി പ്രശസ്തിയിൽ എല്ലാ ചരിത്രരചനകളേയും അതിശയിച്ചു. ഗ്രെക്കോ-പേർഷ്യൻ യുദ്ധത്തിന്റെ ഉല്പത്തിയുടേതും പരിണാമത്തിന്റേതുമായി സങ്കല്പിക്കപ്പെടുന്ന ഈ കഥയിൽ അദ്ദേഹം ഈജിപ്തിന്റേയും ഗ്രീസിന്റേയും 'സമീപപൗരസ്ത്യ'-ദേശങ്ങളുടേയും ചരിത്രങ്ങളെ അവയുടെ ജന്മപുരാണങ്ങൾ മുതൽ പിന്തുടരുക കൂടി ചെയ്യുന്നു.

തന്റെ ദീർഘചരിത്രം ഹെറോഡോട്ടസ് തുടങ്ങുന്നത് താഴെപ്പറയുന്ന അർത്ഥമുള്ള ഒരാമുഖവാക്യത്തിലാണ്:- 

'ഹിസ്റ്ററി' എന്ന ഗ്രീക്ക് പദം ഹെറോഡോട്ടസ് ഉപയോഗിച്ചത് അന്വേഷണങ്ങൾ, ഗവേഷണം എന്നൊക്കെയുള്ള അർത്ഥത്തിലായിരുന്നു. ഹെറോഡോട്ടസിന്റെ കൃതിയുടെ പേരു പിന്തുടർന്നാണ് ആ പദത്തിന് കാലക്രമേണ, ചരിത്രം എന്ന അർത്ഥം വന്നുചേർന്നത്. ഹെറോഡോട്ടസിന്റെ രചന ഒരു പുതിയ സാഹിത്യരൂപത്തിന്റെ മാതൃകയായി താമസിയാതെ അംഗീകാരം നേടി. അദ്ദേഹത്തിനു മുൻപ് ഭൂതകാലത്തെക്കുറിച്ചുള്ള അറിവിന്റെ പരിരക്ഷയുടെ ഉപാധികൾ ദിനവൃത്താന്തങ്ങളും ഇതിഹാസങ്ങളും മറ്റുമായിരുന്നു. പൂർവകാലവൃത്താന്തങ്ങളെ ദാർശനികമായും ഗവേഷണകൗതുകത്തോടെയും സമീപിച്ചുവെന്നതാണ് ഹെറോഡോട്ടസിന്റെ പുതുമ. മനുഷ്യവ്യാപാരങ്ങളെക്കുറിച്ചുള്ള അന്വേഷണമായി അദ്ദേഹം തന്റെ രചനാസംരംഭത്തെ കണ്ടു. "ചരിത്രരചനയുടെ പിതാവ്" എന്ന വിശേഷണം ഗ്രന്ഥകാരനു ലഭിച്ചത്, കൃതിയുടെ ഈ സവിശേഷതകളിൽ നിന്നാണ്.

ബിസി 430-424 കാലത്തു പ്രസിദ്ധീകരിക്കപ്പെട്ട ഹെറോഡോട്ടസിന്റെ രചന, പിൽക്കാലത്ത് അലക്സാണ്ഡ്രിയൻ പണ്ഡിതന്മാർ നടത്തിയ സംശോധനയിൽ ഒൻപതു പുസ്തകങ്ങളായി തിരിഞ്ഞു. വിജ്ഞാനത്തിന്റെ നവദേവതകളുടെ (Nine Muses) പേരുകൾ പിന്തുടർന്ന് ക്ലിയോ, യൂട്ടെർപ്പെ, തലായാ, മെൽപ്പോമെനെ, ടെർപ്സിക്കറി, ഇറാറ്റോ, പോളിമ്നിയ, ഔറാനിയ, കലയപ്പി എന്നീ പേരുകളും അവയ്ക്കു നൽകപ്പെട്ടു. ഏറ്റവും ലളിതവും വിപുലവുമായ വിശകലനത്തിൽ, നാലു പേർഷ്യൻ സാമ്രാട്ടുകളുടെ വംശചരിത്രത്തിനു സമാന്തരമായി താഴെപ്പറയുന്ന ക്രമമാണ് ഈ കൃതിക്കുള്ളത്:


ഒൻപതു പുസ്തകങ്ങളിൽ ആദ്യത്തെ ആറെണ്ണം പേർഷ്യൻ സാമ്രാജ്യത്തിന്റെ വളർച്ചയുടെ കഥയാണ്. ബിസി ആറാം നൂറ്റാണ്ടിൽ ഗ്രീസിനെ ആദ്യമായി കീഴടക്കി കപ്പം ഈടാക്കിയ ഏഷ്യൻ ചക്രവർത്തി ലിഡിയായിലെ ക്രീസസിന്റെ കഥയിലാണ് ഈ ചരിത്രം തുടങ്ങുന്നത്. ക്രീസസിനെ തോല്പിച്ച് അദ്ദേഹത്തിന്റെ പിൻഗാമിയായ സൈറസ് പേർഷ്യൻ സാമ്രാജ്യത്തിന്റെ സ്ഥാപകനായി. സാമ്രാജ്യത്തിന്റെ ചരിത്രം തേടുന്ന ആറുഗ്രന്ഥങ്ങളുടെ ഈ പരമ്പര സമാപിക്കുന്നത് ബിസി 490-ൽ മാരത്തണിൽ ആഥൻസുമായി നടന്ന ഏറ്റുമുട്ടലിൽ ഡാരിയസിന്റെ പേർഷ്യൻ സൈന്യത്തിനു നേരിട്ട പരാജയത്തിലാണ്. പേർഷ്യക്കെതിരെ ആഥൻസ്, തങ്ങളുമായി ശത്രുതയിൽ കഴിഞ്ഞിരുന്ന സ്പാർട്ടയുടെ സഹായം തേടിയിരുന്നെങ്കിലും സഹായം എത്തുന്നതിനു മുൻപു തന്നെ പേർഷ്യയുടെ തോൽവിയിൽ യുദ്ധം സമാപിച്ചിരുന്നു. പേർഷ്യയുടെ സാമ്രാജ്യവികസനത്തിനു നേരിട്ട ആദ്യത്തെ ആഘാതമായിരുന്നു അത്.

ഒരു ദശകത്തിനു ശേഷം ഡാരിയസിന്റെ മകനും പിൻഗാമിയും ആയിരുന്ന സെർക്സസ്, ഗ്രീസിനെ പേർഷ്യൻ സാമ്രാജ്യത്തിൽ ലയിപ്പിച്ച് മാരത്തണിലെ പരാജയത്തിനു പകരം വീട്ടാൻ ശ്രമിച്ചു. അവസാനത്തെ മൂന്നു പുസ്തകങ്ങളിൽ ആ ശ്രമത്തിന്റെയും അതിന്റെ അന്തിമപരാജയത്തിന്റെയും കഥയാണ്. ഏഷ്യാമൈനറിലൂടെ മുന്നേറി, ഏഷ്യക്കും യൂറോപ്പിനും ഇടയിലുള്ള കടലിടുക്കായ 'ഹെല്ലസ്പ്പൊയ്ക'-യിൽ (ഹെല്ലസ്പോണ്ട് - ഡാർഡനെൽസ്) എത്തിയ പേർഷ്യൻ സൈന്യം കടലിടുക്കിനു കുറുകേ ഉണ്ടാക്കിയ വലിയ പാലവും തോണികളുടെ നിരയും കടന്നു യൂറോപ്പിലെത്തി. ഈ മുന്നേറ്റത്തെ മദ്ധ്യപൂർവ ഗ്രീസിൽ തെർമോപൈലിയിലെ ചുരത്തിൽ തടഞ്ഞുനിർത്താൻ ഗ്രീസുകാർ ശ്രമിച്ചു. അവിടെ പേർഷ്യൻ സൈന്യത്തെ നേരിട്ടത് ലിയോണിഡാസിന്റെ നേതൃത്വത്തിൽ 300 പേരടങ്ങിയ ഒരു ചെറിയ സ്പാർട്ടൻ പോരാളിസംഘം ആയിരുന്നു. ധീരമായി പോരാടിയ ആ സൈന്യവ്യഹം ഒന്നടങ്കം കൊല്ലപ്പെട്ടെങ്കിലും അവരുടെ ചെറുത്തുനില്പ് പേർഷ്യൻ സൈന്യത്തിനു വലിയ ക്ഷതം വരുത്തി. 
തുടർന്ന് ഗ്രീസിലൂടെ മുന്നേറിയ പേർഷ്യൻ സൈന്യത്തിനു മുന്നിൽ തീബ്സ് ഉൾപ്പെടെ പല യവനനഗരങ്ങളും കീഴടങ്ങി. എന്നാൽ കീഴടങ്ങുന്നതിനു പകരം കപ്പലുകളിൽ നഗരം വിട്ടുപോവുകയാണ് ആഥൻസുകാർ ചെയ്തത്. ശുന്യമായ നഗരത്തിൽ പ്രവേശിച്ച പേർഷ്യൻ സൈന്യം അതിനു തീയിട്ടു. കരയിൽ പേർഷ്യയെ തടഞ്ഞുനിർത്തുന്നതിൽ പരാജയപ്പെട്ടെങ്കിലും ആഥൻസിന്റെ നാവികശക്തി ബാക്കി നിന്നിരുന്നു. തെമിസ്റ്റൊക്ലീസ് എന്ന യവനനേതാവിന്റെ തന്ത്രങ്ങളിൽ പെട്ട്, വിസ്താരം കുറഞ്ഞ സലാമിസ് കടലിടുക്കിൽ ചെന്നെത്തിയ പേർഷ്യൻ നാവികവ്യൂഹം ബിസി 480-ൽ അവിടെ നടന്ന യുദ്ധത്തിൽ നശിച്ചു. ബിസി 479-ൽ നടന്ന പ്ലറ്റിയേയിലെ യുദ്ധത്തിൽ പേർഷ്യൻ സൈന്യത്തിനു നേരിട്ട സമ്പൂർണ്ണപരാജയത്തോടെ പേർഷ്യയുടെ വികസനമോഹത്തിന് വിരാമമായി. പേർഷ്യൻ പടയിൽ അവശേഷിച്ചതിനെ വേട്ടയാടിയ ഗ്രീക്കുകാർ ഏഷ്യാമൈനറിലെ മൈക്കലിയിൽ (Mycale) അതിനെ ഇല്ലായ്മ ചെയ്യുന്നതോടെ ചരിത്രം സമാപിക്കുന്നു.

ഗ്രീസിന്റെ ശക്തികളിലൂന്നിയും പേർഷ്യയുടെ കുറവുകൾ പെരുപ്പിച്ചു കാട്ടിയും മുന്നോട്ടുപോകുന്ന ഹെറോഡോട്ടസിന്റെ ആഖ്യാനം ആധുനികകാലത്തെ പ്രചാരണസാഹിത്യങ്ങളുടെ ജനുസ്സിൽ പെടുന്നുവെന്നും പേർഷ്യക്കെതിരെയുള്ള ഒത്തൊരുമിപ്പിന് ഗ്രീക്കുകാരെ പ്രേരിപ്പിക്കുക എന്ന ലക്ഷ്യം അതിനുണ്ടായിരുന്നെന്നും എച്ച്.ജി.വെൽസ് അഭിപ്രായപ്പെട്ടിട്ടുണ്ട്. തന്റെ വിശ്വചരിത്രാവലോകനത്തിൽ (Glimpses of World History) ഹെറോഡോട്ടസിന്റെ രചനയിലെ കൗതുകങ്ങൾ എടുത്തുകാട്ടുന്ന ജവഹർലാൽ നെഹ്രുവും അതിലെ പക്ഷപാതം തിരിച്ചറിയുന്നു. അതേസമയം യുദ്ധവുമായി ബന്ധപ്പെട്ട തർക്കങ്ങളിൽ ഇരുപക്ഷത്തിന്റേയും നിലപാടുകൾ അവതരിപ്പിക്കാനും പോരിൽ പേർഷ്യൻ പക്ഷം പ്രകടിപ്പിച്ച ബഹുമാന്യതകളും യുദ്ധവീര്യവും എടുത്തുപറയാനും ഹെറോഡോട്ടസ് മടി കാണിക്കുന്നില്ല.

ഒരു തലമുറക്കു ശേഷം ചരിത്രരചനയുടെ വഴിയിൽ അദ്ദേഹത്തെ പിന്തുടർന്ന് മറ്റൊരു മഹായുദ്ധത്തിന്റെ കഥയെഴുതിയ തുസ്സിഡിഡീസുമായി താരതമ്യം ചെയ്ത് ഹെറോഡോട്ടസിനെ വിമർശിക്കുക പതിവാണ്. തന്റെ ചരിത്രം കല്പ്പിതകഥകളൊന്നും ഉൾക്കൊള്ളാത്തതിനാൽ വിരസമായേക്കാം എന്ന തുസ്സിഡിഡീസിന്റെ നിരീക്ഷണം തന്നെ ഹെറോഡോട്ടസിന്റെ പരോക്ഷവിമർശനമാകാം. തുസ്സിഡിഡീസിന്റെ ഒന്നാം പുറമാണ് നേരായുള്ള ചരിത്രത്തിന്റെ തുടക്കമെന്നും അതിനുമുൻപുള്ള പുരാവൃത്തങ്ങളെല്ലാം കല്പിതകഥകളാണെന്നും പറയുന്ന ഡേവിഡ് ഹ്യൂമിന്റെ അഭിപ്രായവും ഹെറോഡോട്ടസിനെ ലക്ഷ്യം വച്ചുള്ളതാണ്. കെട്ടുകഥകളും അസംഭവ്യതകളും കാടുകയറ്റങ്ങളും നിറഞ്ഞ രചനയെന്ന് ഹെറോഡോട്ടസിന്റെ കൃതി വിമർശിക്കപ്പെട്ടിട്ടുണ്ട്. കൃതിയിലെ അബദ്ധങ്ങളും അവാസ്തവങ്ങളും മൂലം "ചരിത്രരചനയുടെ പിതാവ്" എന്ന പുകഴ്ചക്കൊപ്പം "നുണകളുടെ ജനകൻ"(Father of lies) എന്ന ദുഷ്പേരും അദ്ദേഹത്തിനു ലഭിച്ചു.

ഹെറോഡോട്ടസിന്റെ പ്രസിദ്ധമായ അബദ്ധങ്ങളിൽ ചിലത് ഇവയാണ്:‌-

കഥയുടെ സ്രോതസ്സ് കേട്ടുകേൾവി ആകുമ്പോഴാണ് ഹെറോഡോട്ടസ് അബദ്ധങ്ങളിൽ ചെന്നുചാടുന്നതെന്നും നേരിട്ടറിഞ്ഞ കാര്യങ്ങൾ പറയുമ്പോൾ അദ്ദേഹത്തിന്റെ ആഖ്യാനം വിശ്വസനീയമാണെന്നും ഇരുപതാം നൂറ്റാണ്ടിലെ പ്രസിദ്ധചരിത്രകാരൻ വിൽ ഡുറാന്റ് ചൂണ്ടികാണിച്ചിട്ടുണ്ട്.

അവിശ്വസനീയമെങ്കിലും കൗതുകകരമായ ഒട്ടേറെ 'അറിവുകൾ' ഹെറോഡോട്ടസിന്റെ ചരിത്രത്തിന്റെ നിറക്കൂട്ടിൽ ചേരുന്നു. പേർഷ്യൻ സാമ്രാജ്യത്തിന്റെ കിഴക്കേ അതിർത്തിയിലെ ഇന്ത്യൻ പ്രദേശത്ത് കുറുക്കന്റെ വലിപ്പമുള്ള ഒരിനം ഉറുമ്പുകളുണ്ടെന്നും മാളങ്ങളിൽ ജീവിക്കുന്ന ഈ ജന്തു, ഭൂമിക്കുള്ളിലെ സ്വർണ്ണാംശമുള്ള മണ്ണ് തുരന്നു മുകളിലെത്തിക്കുമെന്നും ഇന്ത്യാക്കാർ അങ്ങനെ മുകളിലെത്തുന്ന സ്വർണ്ണം ശേഖരിക്കുന്നെന്നുമാണ് ഹെറോഡോട്ടസിന്റെ ഒരു കഥ. അതിന്റെ വ്യാഖ്യാനങ്ങളും വാസ്തവികതയെ സംബന്ധിച്ച അന്വേഷണങ്ങളും ഇനിയും അവസാനിച്ചിട്ടില്ല. ഹിമാലയപ്രാന്തങ്ങളിൽ ജീവിക്കുന്ന മൂഷികവർഗ്ഗത്തിൽ പെട്ട മാർമട്ട് എന്ന ജന്തുവാണ് ഹെറോഡോട്ടസിന്റെ ഭീമൻ ഉറുമ്പ് എന്നാണ് ഒരു 'കണ്ടെത്തൽ'. 

ഹെറോഡോട്ടസ് അവതരിപ്പിക്കുന്ന മറ്റൊരു കൗതുകവർത്തമാനം പേർഷ്യയിലെ മസഗീറ്റൻ ഗോത്രത്തെ സംബന്ധിച്ചാണ്. മസഗീറ്റന്മാർക്കിടയിൽ മനുഷ്യജീവിതത്തിന് സ്വാഭാവികമായ അന്ത്യം പതിവില്ലത്രെ. പ്രായമായ മാതാപിതാക്കന്മാരെ മക്കൾ ബലിയിൽ കൊന്നശേഷം വേവിച്ചു തിന്നുകയാണു മസഗീറ്റന്മാരുടെ പതിവെന്ന് അദ്ദേഹം കരുതി. ഈജിപ്തിലെ മനുഷ്യരും അവരുടെ വളർത്തുപൂച്ചകളുമായുള്ള സവിശേഷബന്ധത്തിന്റെ കൗതുകങ്ങളും ഹെറോഡോട്ടസ് പറയുന്നുണ്ട്.

ഹെറൊഡോട്ടസ് വരച്ചുകാട്ടുന്ന ചിത്രങ്ങളിൽ ചിലത്, ദീർഘമായ യുദ്ധപരമ്പരയിലെ നാടകീയമുഹൂർത്തങ്ങളിൽ മനുഷ്യന്റേയും പ്രകൃതിയുടേയും ഭാവങ്ങൾ വെളിവാക്കുന്നവയാണ്. ഹെല്ലസ്പൊണ്ട് തരണം ചെയ്ത് യൂറോപ്പിലെത്താനായി തന്റെ സൈന്യം തീർത്ത പാലം കടൽക്കാറ്റിൽ തകർന്നപ്പോൾ കോപിതനായ പേർഷ്യൻ ചക്രവർത്തി സെർക്സസ് കടലിനു മുന്നൂറു ചാട്ടവാറടി കൊടുക്കുകയും കടലിൽ വിലങ്ങുകൾ ഇടുകയും കടലിനെ തീപ്പൊള്ളലേല്പിക്കുകയും ചെയ്തതായി ഹെറോഡൊട്ടസ് പറയുന്നു. ചാട്ടവാറടിക്കൊപ്പം കടലിനെ ഇങ്ങനെ ശകാരിക്കാനും അദ്ദേഹം ഉത്തരവിട്ടത്രെ: ഇതിനൊക്കെ പുറമേ, തകർന്നു പോയ പാലത്തിന്റെ പണി നടത്തിയവരുടെ തലവെട്ടാനും സെർക്സസ് ഉത്തരവിട്ടത്രെ. എന്നാൽ ഒടുവിൽ തന്റെ മഹാസൈന്യം കടൽ കടന്നു പോകുന്നത് കണ്ടപ്പോൾ ചക്രവർത്തി കരഞ്ഞതായും ഹെറോഡോട്ടസ് പറയുന്നു. ആ ബൃഹദ്സംരംഭത്തിൽ പങ്കെടുത്ത വലിയ മനുഷ്യക്കൂട്ടത്തിൽ ഒരാൾ പോലും നൂറു വർഷം കഴിയുമ്പോൾ ജീവിച്ചിരിപ്പുണ്ടാവില്ല എന്ന ചിന്തയിൽ മനസ്സ് കരുണാർദ്രമായപ്പോഴാണത്രെ ചക്രവർത്തി കരഞ്ഞത്.


</doc>
<doc id="215398" url="https://ml.wikipedia.org/wiki?curid=215398" title="പോൾ ഡ്യൂസ്സെൻ">
പോൾ ഡ്യൂസ്സെൻ

ജർമൻ തത്ത്വചിന്തകനും ഭാഷാശാസ്ത്രജ്ഞനുമായിരുന്നു പോൾ ഡ്യൂസ്സെൻ (1845 ജനുവരി 7 – 1919 ജൂലൈ 6). വെസ്റ്റർ വാൽഡിൽപ്പെട്ട ഒബർഡ്രൈയ്സ് ഗ്രാമത്തിലെ ഒരു പ്രൊട്ടസ്റ്റന്റ് പുരോഹിതന്റെ പുത്രനായി ജനിച്ചു.

ഫോർട്ടയിലെ വിദ്യാലയത്തിൽ പഠിക്കുന്ന കാലത്ത് ഫ്രൈഡ്റിക് നീഷെയുമായി അടുത്ത സൗഹൃദം പുലർത്താൻ സാധിച്ചു. ഇരുവരും പിന്നീട് ബോൺ സർവ്വകലാശാലയിലെ ദൈവശാസ്ത്രവിഭാഗത്തിൽ വിദ്യാർഥികളായി. എന്നാൽ നീഷെ, ഭാഷാശാസ്ത്രം തന്റെ മുഖ്യ പഠനവിഷയമായി സ്വീകരിക്കുകയും അധ്യാപകനായ റിറ്റ്ഷലിനെ പിന്തുടർന്ന് ലീപ്സിഗിലേക്ക് പോവുകയും ചെയ്തു. ഡ്യൂസ്സെനും പിന്നീട് ഭാഷാശാസ്ത്ര പഠനത്തിലേക്കു തിരിഞ്ഞു. 1869-ൽ ഇദ്ദേഹത്തിന് ഡോക്ടറേറ്റ് ലഭിച്ചു. കുറച്ചുകാലം സെക്കൻഡറി വിദ്യാലയങ്ങളിൽ അധ്യാപകനായി പ്രവർത്തിച്ചു. 1872-ൽ ജനീവയിലെ ഒരു റഷ്യൻ കുടുംബത്തിന്റെ ട്യൂട്ടറായി. ഇവിടെവച്ച് ഇദ്ദേഹം സംസ്കൃതം അഭ്യസിക്കുകയും ഭാരതീയ തത്ത്വശാസ്ത്രഗ്രന്ഥങ്ങൾ പഠിക്കുകയും ചെയ്തു. അചിരേണ ഇദ്ദേഹം ഷോപ്പൻഹോവറിന്റെ ആരാധകനായിത്തീർന്നു. 1889-ൽ കീലിൽ അധ്യാപകനായി.

ഡ്യൂസ്സെന്റെ പ്രധാന കൃതി യൂണിവേഴ്സൽ ഹിസ്റ്ററി ഒഫ് ഫിലോസഫി(Universal History of Philosophy) ആണ്. ആറ് ഭാഗങ്ങളുള്ള രണ്ട് വാല്യങ്ങളായാണ് ഈ കൃതി പ്രസിദ്ധീകരിക്കപ്പെട്ടിട്ടുള്ളത്. ആദ്യ വാല്യം ഭാരതീയ തത്ത്വശാസ്ത്രത്തെക്കുറിച്ചുള്ളതാണ്; രണ്ടാം വാല്യത്തിൽ പാശ്ചാത്യതത്ത്വചിന്തയാണ് പരാമൃഷ്ടമായിട്ടുളളത്. ബൈബിളിലെ തത്ത്വചിന്തയെക്കുറിച്ചും ഇതിൽ പ്രതിപാദിക്കുന്നുണ്ട്.

തത്ത്വശാസ്ത്രത്തിന്റെ ചരിത്രം പരിശോധിക്കുന്നതിലൂടെ ജീവിതത്തിന്റെ അർഥം മനസ്സിലാക്കുവാനും അതിനെ ആത്മീയമായും മതപരമായും വ്യാഖ്യാനിക്കുവാനും സാധിക്കും എന്ന് ഡ്യൂസ്സെൻ വിശ്വസിച്ചു. വ്യത്യസ്ത മതങ്ങളുടേയും തത്ത്വശാസ്ത്ര വിഭാഗങ്ങളുടേയും ദർശനങ്ങളുടെ ചരിത്രം പഠനവിധേയമാക്കുമ്പോൾ കേവല ബാഹ്യാഡംബരങ്ങൾ നീക്കി പരമമായ സത്യം കണ്ടെത്തുവാൻ കഴിയും.

കാന്റിന്റെ കൃതികളിൽ ഈ പരമമായ സത്യത്തെക്കുറിച്ചുള്ള പരിചിന്തനം ദൃശ്യമാണ്. വേദാന്തത്തിൽ നിന്നും പ്ലേറ്റോയുടെ കൃതികളിൽ നിന്നും ക്രിസ്ത്യൻ വിശ്വാസങ്ങളിൽ നിന്നും ആശയ ങ്ങൾ ഉൾക്കൊണ്ട് ഇതിന് പൂർണത നൽകിയത് ഷോപ്പൻ ഹോവറാണ്. ഡ്യൂസ്സെന്റെ അഭിപ്രായത്തിൽ ഷോപ്പൻഹോവറാണ് യഥാർഥ ക്രിസ്ത്യാനിയായ തത്ത്വചിന്തകൻ. ജേക്കബ് ബോഹെമിന്റെ വ്യാഖ്യാതാക്കളിൽ പ്രധാനിയായിരുന്നു ഡ്യൂസ്സെൻ. ഷോപ്പൻഹോവർ സൊസൈറ്റി സ്ഥാപിച്ചത് ഇദ്ദേഹത്തിന്റെ വിലപ്പെട്ട സംഭാവനയാണ്. 1919-ൽ ഡ്യൂസ്സെൻ അന്തരിച്ചു. 



</doc>
<doc id="215400" url="https://ml.wikipedia.org/wiki?curid=215400" title="മെസ്സിയർ 9">
മെസ്സിയർ 9

സർപ്പധരൻ രാശിയിൽ സ്ഥിതിചെയ്യുന്ന ഒരു ഗോളീയ താരവ്യൂഹമാണ് മെസ്സിയർ 9 (M9) അഥവാ NGC 6333. 1764-ൽ ചാൾസ് മെസ്സിയറാണ് ഈ താരവ്യൂഹത്തെ ആദ്യമായി നിരീക്ഷിക്കുകയും തന്റെ പട്ടികയിൽ ഉൾപ്പെടുത്തുകയും ചെയ്തത്.

തെളിഞ്ഞ ആകാശത്തുപോലും നഗ്നനേത്രങ്ങൾ കൊണ്ട് ഈ താരവ്യൂഹത്തെ കാണാനാകില്ല. എന്നാൽ ബൈനോകൂലറുകളുടെയും ദൂരദർശിനികളുടെയും സഹായത്തോടെ M9 ദൃശ്യമാകും. താരവ്യൂഹത്തിലെ ഏറ്റവും പ്രഭയേറിയ നക്ഷത്രങ്ങളുടെ ദൃശ്യകാന്തിമാനം 13.5 ആണ്. ഇടത്തരം ദൂരദർശിനികളുപയോഗിച്ചാൽ ഇവയെ വേർതിരിച്ചുകാണാനാകും. NGC 6356, NGC 6342 എന്നീ ഗോളീയ താരവ്യൂഹങ്ങൾ M9ൽ നിന്ന് 80' മാത്രം കോണീയ അകലത്തിൽ സ്ഥിതിചെയ്യുന്നു.

13 ചരനക്ഷത്രങ്ങൾ M9ൽ നിരീക്ഷിക്കപ്പെട്ടിട്ടുണ്ട്. ആകാശഗംഗയുടെ കേന്ദ്രത്തിന് ഏറ്റവും അടുത്തായി സ്ഥിതിചെയ്യുന്ന ഗോളീയ താരവ്യൂഹങ്ങളിലൊന്നാണിത്, 5500 പ്രകാശവർഷം മാത്രമാണ് താരാപഥകേന്ദ്രത്തിൽ നിന്നുള്ള ദൂരം. ഭൂമിയിൽ നിന്ന് M9 ലേക്കുള്ള ദൂരം 25,800 പ്രകാശവർഷമാണ്. താരവ്യൂഹത്തിന്റെ കേവലകാന്തിമാനം -8.04 ആണ്, തേജസ്സ് സൂര്യന്റെ 1,20,000 ഇരട്ടിയും.


</doc>
<doc id="215404" url="https://ml.wikipedia.org/wiki?curid=215404" title="പ്രഭുവിന്റെ മക്കൾ">
പ്രഭുവിന്റെ മക്കൾ

സജീവൻ അന്തിക്കാട് രചനയും സംവിധാനവും നിർവ്വഹിച്ച് 2012-ൽ പുറത്തിറങ്ങിയ മലയാളചലച്ചിത്രമാണ് പ്രഭുവിന്റെ മക്കൾ. വിനയ് ഫോർട്ട്, സ്വാസിക, മധു, കലാഭവൻ മണി, സലീം കുമാർ എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്.

ദൈവാന്വേഷണം പ്രമേയമാക്കിയ ഈ ചിത്രം ഡോക്യുമെന്ററി സംവിധായകനായ സജീവൻ അന്തിക്കാടിന്റെ ആദ്യ ചലച്ചിത്രസംരംഭമാണ്.




</doc>
<doc id="215407" url="https://ml.wikipedia.org/wiki?curid=215407" title="കാന്താരി ഇന്റർനാഷണൽ">
കാന്താരി ഇന്റർനാഷണൽ

തിരുവന്തപുരത്ത് 2009 മുതൽ പ്രവർത്തിച്ചുവരുന്ന ഒരു നേതൃത്വ /സംരംഭക പരിശീലന സ്ഥാപനമാണ് കാന്താരി. ജർമ്മൻ കാരിയായ അന്ധ വനിത സാബ്രിയേ ടെൻബെർക്കെറും അവരുടെ സുഹൃത്ത് നെതർലണ്ടുകാരൻ പോൾ ക്രോണെൻബെർഗുമാണ് കാന്താരിയുടെ സ്ഥാപകരും നടത്തിപ്പുക്കാരും. സാമൂഹ്യപ്രതിബദ്ധതയുള്ളവരും ജീവിതത്തിൽ പ്രതികൂലസാഹചര്യങ്ങളെ അതിജീവിക്കേണ്ടി വന്നവരുമായ വ്യക്തികളെ സമൂഹത്തിന്റെ മാറ്റത്തിനും ഉന്നമനത്തിനുമായി പ്രവർത്തിക്കുവാൻ പ്രാപ്തരാക്കുകയാണ് കാന്താരിയുടെ ലക്ഷ്യം. ഇന്ത്യ കൂടാതെ അമേരിക്ക, കൊളംബിയ, ഉഗാണ്ട, നൈജീരിയ. സീറാ ലിയോൺ, നേപ്പാൾ,ഹങ്കറി, കെനിയ തുടങ്ങി ലോകത്തിലെ വിവിധ രാജ്യങ്ങളിൽനിന്നായി നിരവധി വിദ്യാർത്ഥികൾക്കു് ഇവിടെനിന്നും പരിശീലനം സിദ്ധിച്ചുവരുന്നുണ്ട്.

കേരളത്തിൽ എല്ലാ അടുക്കളത്തോട്ടങ്ങളിലും സുലഭമായി കണ്ടുവരുന്ന കാന്താരി മുളകിന്റെ സവിശേഷതകളാണ് സ്ഥാപനത്തിന്റെ പേരിനു പ്രചോദനം. വളരെ ചെറിയ അംശത്തിൽ പോലും ആളിക്കത്തുന്ന എരിവും ഒപ്പം ഔഷധമൂല്യവും ലഭ്യമാക്കുന്ന കാന്താരി മുളകു പോലെ വ്യക്തികളുടെ ഉള്ളിൽ അടങ്ങിയിരിക്കുന്ന ആവേശവും , നൂതന ചിന്തകളും ആളിക്കത്തിക്കുവാൻ സഹായിക്കുന്ന സ്ഥാപനം എന്നതാണ് പേരിനു പിന്നിലുള്ള ആശയം. സ്ഥാപിതവിശ്വാസങ്ങളെ ഒരിക്കലും ചോദ്യം ചെയ്യാതെയും തിരുത്തലുകളില്ലാതെയും സ്വീകരിക്കുന്ന ഭൂരിപക്ഷസമൂഹത്തിന്റെ ശീലത്തിനെ കാന്താരിയുടെ പഠനസമ്പ്രദായങ്ങൾ അംഗീകരിക്കുന്നില്ല. ഓരോ വ്യക്തിത്ത്വവും ഓരോ കാന്താരിമുളകിനേപ്പോലെ തീവ്രവും ശക്തിമത്തുമാണെന്നു് ഈ സ്ഥാപനത്തിന്റെ അടിസ്ഥാനസംഹിതകൾ ഉദ്ഘോഷിക്കുന്നു.

ബാല്യത്തിൽ തന്നെ പൂർണ്ണ അന്ധത ബാധിച്ച സെബ്രിയെ സർവ്വകലാശാലയിൽ നിന്നും ടിബറ്റൻ സംസ്ക്കാര പഠനങ്ങളിൽ ഏർപ്പെട്ടു. അന്ധതയടക്കമുള്ള ശാരീരിക വൈകല്യങ്ങളെ മുജ്ജന്മ പാപ ഫലമായി കണ്ടു വെറുപ്പോടെ വീക്ഷിക്കുന്ന ജനതയാണ് ടിബറ്റുക്കാർ എന്ന് അവിടുത്തെ വാസത്തിനിടയിൽ മനസ്സില്ലാക്കിയ സെബ്രിയെ ടിബറ്റിലെ ആദ്യ അന്ധ വിദ്യാലയം സ്ഥാപിച്ചു. വികസ്വര രാജ്യങ്ങളിലെ അന്ധക്ഷേമത്തിനായി 1997ൽ ആരംഭിച്ച "Braille_Without_Borders" എന്ന അന്താരാഷ്ട്ര സംഘടനയുടെ തുടക്കം ടിബറ്റിലെ ഈ അന്ധവിദ്യാലയമാണ്. 2009ൽ തിരുവനന്തപുരത്ത് കാന്താരി സ്ഥാപിതമാവുകയുണ്ടായി. സാമൂഹിക മാറ്റത്തിനും സ്വയം പര്യാപ്തതയ്ക്കും ഊന്നൽ നൽക്കുന്ന പഠന മുറകളാണ് അഭ്യസിപ്പിക്കുന്നത്.

തിരുവനന്തപുരത്തു് നഗരകേന്ദ്രത്തിൽനിന്നും ഏകദേശം 10 കിലോമീറ്റർ തെക്കുമാറി വെള്ളായണിയ്ക്കടുത്തുള്ള ഒരു ചെറുതടാകത്തിനു സമീപമാണു് കാന്താരി ഇന്റർനാഷണലിന്റെ കാര്യാലയവും കലാലയവും. പ്രശസ്ത വാസ്തുശില്പവിദഗ്ദ്ധനായിരുന്ന ലാറി ബേക്കർ വിഭാവനം ചെയ്തിരുന്ന വിധത്തിൽ ചെലവുകുറഞ്ഞതും പ്രകൃതിയുമായി ഒത്തുപോകുന്നതുമായ രൂപകല്പനയിലാണു് ക്യാമ്പസ്സും അതിൽ സ്ഥിതി ചെയ്യുന്ന കെട്ടിടങ്ങളും നിർമ്മിച്ചിട്ടുള്ളതു്.
എന്നീ മേഖലകളിൽ പ്രവർത്തിക്കുന്ന അന്തരാഷ്ട്ര വിദഗ്ദ്ധരാണ് പരിശീലനം നൽകുന്നത്.



</doc>
<doc id="215413" url="https://ml.wikipedia.org/wiki?curid=215413" title="നോക്കുവിദ്യ">
നോക്കുവിദ്യ

കേരളത്തിൽ പ്രചാരത്തിലുള്ള ഒരു നാടൻ കലാരൂപമാണ് നോക്കുവിദ്യാ പാവകളി അഥവാ നോക്കുവിദ്യ. അപൂർവമായ ഒരു പാവനാടക അവതരണമാണ് നോക്കുവിദ്യ. ചിങ്ങമാസത്തിലെ തിരുവോണം മുതൽ മൂന്നു ദിവസം ഹൈന്ദവഭവനങ്ങളിൽ നടത്തി വന്ന ഒരു കലാരൂപമായ ഓണക്കളിയിലെ ഒരിനമാണ് നോക്കുവിദ്യ. അമ്മാനാട്ടം, പാറാവളയം, ചുറ്റിക്കൽ എന്നിവയാണ് മറ്റ് പ്രധാന ഇനങ്ങൾ. വേലൻ സമുദായത്തിൽപ്പെട്ടവരാണ് ഈ കളി നടത്തിവന്നിരുന്നത്. തുടി, കൈമണി എന്നീ വാദ്യോപകരണങ്ങളും ഇതിനുപയോഗിക്കുന്നു. 

പലകയിൽ കൊത്തിയെടുത്ത വിവിധ തരം പാവകൾ ചായം തേച്ച ഒരു മുളന്തണ്ടിനുമേൽ പിടിപ്പിക്കും. ആ മുളയുടെ അടിഭാഗം മൂക്കിനു താഴെ,മേൽച്ചുണ്ടിനു മുകളിലായി നിറുത്തും. പാവകളുമായി ബന്ധപ്പെട്ട ഒരു ചരട് വലിച്ച് പാവകളെ ചലിപ്പിക്കുകയാണ് ഇതിന്റെ സ്വഭാവം. പ്രത്യേക പാട്ടുകളും പാടും. അവരുടെ നോക്ക് എപ്പോഴും മുളയുടെ തുലനത്തിലായിരിക്കും. വാദ്യത്തിനും പാട്ടിനും പുരുഷൻമാരുമുണ്ടായിരിക്കും.<br>രണ്ടുമുതൽ മൂന്നുമിനിട്ട് വരെയാണ് ഒരോ പാട്ടിന്റെയും ദൈർഘ്യം. രാമായണത്തിലെയും മഹാഭാരത്തിലെയും കഥാസന്ദർഭങ്ങളാണ് മിക്കപ്പോഴും നോക്കുവിദ്യയ്ക്ക് വിഷയങ്ങളാകുന്നതെങ്കിലും പ്രപഞ്ചത്തെയും പ്രകൃതിയെയും വർണ്ണിക്കാറുണ്ട്. കൂടാതെ വിവിധ നാടൻ കഥാപാത്രങ്ങളും ഈ കളിക്ക് വിഷയമാവാറുണ്ട്. 

മൂക്കിലിരിക്കുന്ന വടി ബാലൻസ് ചെയ്ത് കൈയിലെ ചരടുകൾ ചലിപ്പിച്ചുവേണം പാവനാടകം നടത്താൻ. വടി മൂക്കിൻ തുമ്പത്ത് നിർത്തിക്കൊണ്ടുതന്നെ കാലുകളുടെ പെരുവിരൽ കൊണ്ട് പാറാവളയം കറക്കുന്നു. ഒപ്പം തന്നെ ചെറിയ പന്തുകൾകൊണ്ട് അമ്മാനാട്ടം നടത്തുകയും ചെയ്യുന്നു. ഓണക്കളിയുടെ ഒരു പ്രധാന ഇനമാണിത്. ഓണത്തെ സംബന്ധിച്ച പാട്ടുകളാണ് ഇതിന് പാടുന്നത്. സാധാരണ സ്ത്രീകളാണ് ഈ പരിപാടി അവതരിപ്പിക്കാറ്. മൂക്കേവിദ്യ എന്നും അറിയപ്പെടുന്നു. കോട്ടയം ജില്ലയിലാണ് കണ്ടു വരുന്നത്. ഈ കല അൽപ്പമെങ്കിലും സ്വായത്തമാക്കാൻ കുറഞ്ഞത് നാലഞ്ചുവർഷത്തെ പരിശീലനംവേണം.

പാലത്തടിയിലാണ് ഇതിനുള്ള പാവകൾ കൊത്തിയെടുക്കുന്നത്. നല്ല ഏകാഗ്രതയും പരിശീലനവും വേണ്ട കലാരൂപമാണിത്.



</doc>
<doc id="215420" url="https://ml.wikipedia.org/wiki?curid=215420" title="മെസ്സിയർ 10">
മെസ്സിയർ 10

സർപ്പധരൻ രാശിയിലെ ഒരു ഗോളീയ താരവ്യൂഹമാണ് മെസ്സിയർ 10 (M10) അഥവാ NGC 6254. ചാൾസ് മെസ്സിയറാണ് ഈ താരവ്യൂഹത്തെ കണ്ടെത്തുകയും തന്റെ പട്ടികയിൽ പത്താമത്തെ അംഗമായി ചേർക്കുകയും ചെയ്തത്

1764 മേയ് 29-ന് ചാൾസ് മെസ്സിയറാണ് ഈ താരവ്യൂഹത്തെ ആദ്യമായി നിരീക്ഷിച്ചത്. മെസ്സിയർ പട്ടികയിൽ പത്താമത്തെ അംഗമായി ഇതിനെ ചേർക്കുമ്പോൾ നക്ഷത്രങ്ങളൊന്നുമില്ലാത്ത ഒരു നീഹാരികയാണ് ഇതെന്നാണ് അദ്ദേഹം കരുതിയിരുന്നത്. 1774-ൽ ജർമ്മൻ ജ്യോതിശാസ്ത്രജ്ഞനായ ജൊഹാൻ എലെർട്ട് ബോഡെ ഇതിനെ നിരീക്ഷിച്ചപ്പോഴും ഇങ്ങനെത്തന്നെ കരുതി. എന്നാൽ കൂടുതൽ ശക്തിയേറിയ ദൂരദർശിനികളുപയോഗിച്ച വില്യം ഹെർഷലിന് ഇതിലെ നക്ഷത്രങ്ങളെ വേർതിരിച്ച് കാണാൻ സാധിച്ചു. താരവ്യൂഹത്തിന്റെ ഒരു ഭാഗം ഇരുണ്ടിരിക്കുന്നതായി കാണാൻ സാധിക്കുന്നുവെന്ന് വില്യം പാഴ്സൺസ് (റോസെ പ്രഭു) നിരിക്ഷിച്ചു. ഹാർലോ ഷാർപ്ലി ആണ് താരവ്യൂഹത്തിലേക്കുള്ള ദൂരം ആദ്യമായി കണക്കാക്കാൻ ശ്രമിച്ചത്. എന്നാൽ അദ്ദേഹം കണക്കാക്കിയ 33,000 പ്രകാശവർഷം എന്ന ദുരം ഇന്നംഗീകരിക്കപ്പെട്ടിരിക്കുന്ന വിലയിൽ നിന്ന് വളരെ വ്യത്യസ്തമായിരുന്നു.

താരവ്യൂഹത്തിന്റെ ടൈഡൽ ആരം കോണളവിൽ 19.3 ആർക്‌മിനിറ്റ് ആണ്, ചന്ദ്രന്റെ കോണീയവ്യാസത്തിന്റെ മൂന്നിൽ രണ്ട് ഭാഗം വരും ഇത്. എന്നാൽ ഇടത്തരം ദുരദർശിനികളുപയോഗിച്ചാൽ ഇതിന്റെ പകുതിയോളം (8-9') വലിപ്പമേ കാണുകയുള്ളൂ. താരവ്യൂഹത്തിന്റെ പ്രഭയേറിയ കാമ്പ് താരതമ്യേന ചെറുതായതിനാലാണിത്. താരവ്യൂഹകാമ്പിന്റെ കോണീയ ആരം 48 ആർക്‌സെകന്റ് ആണ്, താരവ്യൂഹത്തിന്റെ പകുതി പിണ്ഡം ഉൾക്കൊള്ളുന്ന ആരം 2.5 ആർക്മിനിറ്റും.

M10 ന്റെ വ്യാസം 83 പ്രകാശവർഷമാണ്. ഇതിൽ താരവ്യൂഹത്തിന്റെ കാമ്പിന്റെ വ്യാസം 35 പ്രകാശവർഷം മാത്രമാണ്. ഭൂമിയിൽ നിന്ന് 14,300 പ്രകാശവർഷം അകലെയാണ് M10 സ്ഥിതിചെയ്യുന്നത്.

ലോഹീയത കുറഞ്ഞ ("moderately metal–poor") ഒരു താരവ്യൂഹമാണിത്. ഈ താരവ്യൂഹത്തിലെ ഇരുമ്പിന്റെയും ഹൈഡ്രജന്റെയും അനുപാതം സൂര്യന്റെ 3.5 ശതമാനം മാത്രമാണ്. പിണ്ഡമേറിയ നക്ഷത്രങ്ങളിലെ എസ്-പ്രക്രിയ വഴിയും ടൈപ് II സൂപ്പർനോവകൾ വഴിയുമാണ് താരവ്യൂഹത്തിൽ ഉയർന്ന മൂലകങ്ങൾ സൃഷ്ടിക്കപ്പെടുന്നത്, ഈ പ്രക്രിയയിൽ ടൈപ് Iഎ സൂപ്പർനോവകളുടെ പങ്ക് വളരെ കുറവാണ്.

ദ്വന്ദനക്ഷത്രങ്ങൾ പൊതുവെ പിണ്ഡമേറിയവയായതിനാൽ അവ താരവ്യൂഹകേന്ദ്രത്തിനടുത്തായാണ് കൂടുതലും കാണപ്പെടുക. M10 ന്റെ കാമ്പിൽ 14 ശതമാനത്തോളം നക്ഷത്രങ്ങൾ ഇരട്ടകളാണ്. എന്നാൽ കാമ്പിൽ നിന്ന് അകലുന്തോറും ഈ അനുപാതം കുറഞ്ഞുവരുന്നു, താരവ്യൂഹത്തിന്റെ ബാഹ്യഭാഗങ്ങളിൽ 1.5 ശതമാനം മാത്രമാണ് ഇരട്ടനക്ഷത്രങ്ങൾ. നക്ഷത്രങ്ങൾ തമ്മിലുള്ള പ്രതിപ്രവർത്തനം വഴി സംജാതമാകുന്ന ബ്ലൂ സ്ട്രാഗ്ലർ നക്ഷത്രങ്ങൾ കാമ്പിൽ ധാരാളമായി കാണപ്പെടുന്നു, ഇവയിലധികവും 200 മുതൽ 500 വരെ വർഷം പ്രായമുള്ളവയാണ്. താരവ്യൂഹകാമ്പിന്റെ സാന്ദ്രത 3.8 സൗരപിണ്ഡം പ്രതി ക്യൂബിക് പാർസെക് ആണ്. 

M10 ൽ ഇതുവരെ നാല് ചരനക്ഷത്രങ്ങൾ നിരീക്ഷിക്കപ്പെട്ടിട്ടുണ്ട്. ആകാശഗംഗയുടെ കേന്ദ്രത്തിൽ നിന്ന് ദുരത്തായാണ് താരവ്യൂഹം ഇപ്പോൾ സ്ഥിതിചെയ്യുന്നത്. 0.21 വികേന്ദ്രതയുള്ള ഭ്രമണപഥത്തിൽ 14 കോടി വർഷമെടുത്തുകൊണ്ട് M10 ആകാശഗംഗയെ പരിക്രമണം ചെയ്യുന്നു.


</doc>
<doc id="215428" url="https://ml.wikipedia.org/wiki?curid=215428" title="എഡ്മൺഡ് ഡ്യൂലാക്ക്">
എഡ്മൺഡ് ഡ്യൂലാക്ക്

എഡ്മൺഡ് ഡ്യൂലാക്ക് ഒരു ഫ്രഞ്ച് ചിത്രകാരനായിരുന്നു. 1882 ഒക്ടോബർ 22-ന് ഫ്രാൻസിൽ ജനിച്ചു. ഇദ്ദേഹം പിൽക്കാലത്ത് ബ്രിട്ടനിൽ സ്ഥിരതാമസമാക്കുകയും അവിടത്തെ പൗരത്വം സ്വീകരിക്കുകയും ചെയ്തു. പുസ്തകങ്ങൾക്കുവേണ്ടി ചിത്രം വരച്ചാണ് ഡ്യൂലാക്ക് പ്രശസ്തിയിലേക്കുയർന്നത്. യക്ഷിക്കഥകൾക്കും മറ്റും ചിത്രം വരയ്ക്കുന്നതിൽ ഇദ്ദേഹം അതീവ വൈദഗ്ദ്ധ്യം കാട്ടിയിരുന്നു. ഭാവനാസമ്പന്നവും വർണോജ്വലവു മായ അനേകം ചിത്രങ്ങൾ വിവിധ ഗ്രന്ഥങ്ങളിലൂടെ പുറത്തുവന്നു. മധ്യപൂർവേഷ്യൻ ചിത്രകല ഡ്യൂലാക്കിനെ വളരെയധികം സ്വാധീനിച്ചിരുന്നു. വ്യക്തികളുടെ ചിത്രങ്ങളും തൂലികാചിത്രങ്ങളുമാണ് ഇദ്ദേഹത്തിന്റെ മറ്റു സംഭാവനകൾ. നാടകവേദികളുടെയും മറ്റും രൂപരേഖ തയ്യാറാക്കുന്നതിലും ഡ്യൂലാക്ക് വിദഗ്ദ്ധനായിരുന്നു. 1953-ൽ എലിസബത്ത് II-ന്റെ സ്ഥാനാരോഹണവുമായി ബന്ധപ്പെട്ട് സ്റ്റാമ്പ് ഡിസൈൻ ചെയ്യുന്ന ചുമതല ഇദ്ദേഹത്തെയാണ് ഏല്പിച്ചിരുന്നത്. ഇദ്ദേഹം 1953 മേയ് 25-ന് ലണ്ടനിൽ നിര്യാതനായി. 



</doc>
<doc id="215430" url="https://ml.wikipedia.org/wiki?curid=215430" title="എ. ഗോപാലകൃഷ്ണൻ">
എ. ഗോപാലകൃഷ്ണൻ

പ്രഗല്ഭ ആണവ ശാസ്ത്രജ്ഞനും ഇന്ത്യയിലെ ആറ്റമിക് എനർജി റഗുലേറ്ററി ബോർഡിന്റെ മുൻ ചെയർമാനുമാണ് ഡോ. എ. ഗോപാലകൃഷ്ണൻ (ജനനം 1937). ആണവസാങ്കേതിക വിദ്യയിലും ആണവനിലയങ്ങളുടെ സുരക്ഷയിലും അദ്ദേഹത്തിന് ദീർഘനാളത്തെ അനുഭവസമ്പത്ത് ഉണ്ട് . ആണവസുരക്ഷയ്കായി പതിനഞ്ച് രാജ്യങ്ങൾ ചേർന്ന് 1993 ൽ സംഘടിപ്പിച്ച അന്തർദ്ദേശീയ കൺവൻഷന്റെ മാർഗ്ഗനിർദ്ദേശങ്ങൾ രൂപവത്കരിക്കുന്നതിനായുള്ള സമിതിയുടെ ചെയർമാനുമായിരുന്നു ഡോ. എ. ഗോപാലകൃഷ്ണൻ. 

ഇന്തോ - അമേരിക്കൻ ആണവക്കരാറിനെതിരായും (123 കരാർ) അതിനായി നിർമ്മിച്ച ആണവസുരാക്ഷാ ബില്ലിനെതിരായും ശക്തമായ നിലപാടെടുത്തുകൊണ്ട്, ഇന്ത്യൻ ആണവപരിപാടികളെ സംബന്ധിച്ച പ്രധാന വിമർശകനായി അദ്ദേഹം മാറി. ഹോമി ജെ. ഭാഭ വിഭാവനം ചെയ്ത ഭാരത്തിന്റെ ആണവ സ്വാശ്രയത്വം എന്ന സങ്കല്പം അട്ടിമറിക്കുന്നതരത്തിലാണ് ഭാരതസർക്കാരിന്റെ ആണവോർജ്ജവകുപ്പിന്റെ നിലപാടുകളെന്ന വിമർശനമാണ് അദ്ദേഹം ഉയർത്തുന്നത്. അമേരിക്കൻ ആണവലോബിയുടെ സമ്മർദ്ദങ്ങൾക്ക് വഴങ്ങുന്ന രാഷ്ട്രീയ - ശാസ്ത്ര നേതൃത്വമാണ് ഈ അവസ്ഥയ്കു പിന്നിലെന്നും അദ്ദേഹം ആരോപിക്കുന്നു. ഇറക്കുമതിചെയ്ത ആണവനിലയങ്ങളിലൂടെയും വിദേശസാങ്കേതിക വിദ്യയുടെ സഹായത്തോടെയും ജൈതാപൂരിലും കൂടംകുളത്തും നിർമ്മിക്കുന്ന ആണവനിലയങ്ങൾ അന്താരാഷ്ട്രമാനദണ്ഡങ്ങൾക്കനുസരിച്ചുള്ള സുരക്ഷാക്രമീകരണങ്ങൾ പാലിക്കുന്നില്ലെന്നും അദ്ദേഹം കുറ്റപ്പെടുത്തുന്നു. 
1993 ജൂൺ 17 മുതൽ 1996 ജൂൺ 16 വരെ ഇന്ത്യൻ ആണവോർജ്ജ പരിപാടികളുടെ സുരക്ഷാ - തർക്കപരിഹാര മേൽനോട്ടങ്ങൾ നിർവ്വഹിക്കുന്ന ആറ്റമിക് എനർജി റഗുലേറ്ററി ബോർഡിന്റെ അദ്ധ്യക്ഷനായി ഡോ. എ. ഗോപാലകൃഷ്ണൻ പ്രവർത്തിച്ചു. 1959-61 കാലത്ത് ഭാഭാ അറ്റോമിക് റിസർച്ച് സെന്ററിൽ റിയാക്ടർ ഫിസിക്സ് ഗ്രൂപ്പിൽ സയന്റിഫിക് ഓഫീസറായാണ് ആണവോർജ്ജമേഖലയിൽ അദ്ദേഹം പ്രവർത്തനമാരംഭിച്ചത്. 1961 മുതൽ 1976 വരെ അമേരിക്കയിൽ ആണവോർജ്ജവകുപ്പുമായി ബന്ധപ്പെട്ട് പല പദവികളും വഹിച്ചു. ആണവനിലയങ്ങളുടെ സുരക്ഷയുമായി ബന്ധപ്പെട്ട ആസൂത്രണം, നിർവ്വഹണം തുടങ്ങിയ മേഖലയിൽ അമേരിക്കൻ അണവോർജ്ജ നിയന്ത്രണ കമ്മീഷനുമായി ബന്ധപ്പെട്ട പ്രധാന പ്രവർത്തനങ്ങളിൽ അദ്ദേഹം അക്കാലത്ത് വ്യാപൃതനായിരുന്നു.
തുടർന്ന് 1976 മുതൽ ഇന്ത്യയിൽ വിവിധ ചുമതലകളിൽ അദ്ദേഹം സേവനമനുഷ്ഠിച്ചു. ഭാരത് ഹെവി ഇലക്ട്രിക്കൽസിന്റെ ജനറൽ മാനേജർ, എക്സിക്യൂട്ടീവ് ഡയറക്ടർ, ദുർഗാപ്പൂർ സെൻട്രൽ മെക്കാനിക്കൽ എൻജിനീയറിംഗ് റിസർച്ച് ഇൻസ്റ്റിറ്റ്യൂട്ട് ഡയറക്ടർ, ആണവോർജ്ജ നിയന്ത്രണ ബോർഡ് അംഗം എന്നീ നിലകളിൽ പ്രവർത്തിച്ചതിനുശേഷമാണ് അദ്ദേഹം എ.ഇ.ആർ.ബി. ചെയർമാനാകുന്നത്.

ഹൈദരാബാദിലെ അഡ്മിനിസ്ടേറ്റീവ് സ്റ്റാഫ് കോളേജ്, ഹാർവാഡ് യൂണിവേഴ്സിറ്റി തുടങ്ങി ഇന്ത്യയിലും വിദേശത്തുമുളള പല ഗവേഷണ - വിദ്യാഭ്യാസ കേന്ദ്രങ്ങളിലും വകുപ്പ് മേധാവിയായും അദ്ധ്യാപകനായും അദ്ദേഹം സേവനമനുഷ്ഠിച്ചിട്ടുണ്ട്. 2007 -ൽ കേരള മുഖ്യമന്ത്രിയുടെ ശാസ്ത്ര - സാങ്കേതിക - പരിസ്ഥിതി ഹോണററി ഉപദേഷ്ടാവായും അദ്ദേഹം പ്രവർത്തിച്ചിട്ടുണ്ട്. 
കേരള യൂണിവേഴ്സിറ്റിയിൽ നിന്നും ഇലക്ടിക്കൽ എഞ്ചിനീയറിംഗിൽ ബിരുദം നേടിയ ഡോ. ഗോപാലകൃഷ്ണൻ ബാർക്കിലെ പരിശീലനത്തിനുശേഷം ആണവ എഞ്ചിനീയറിംഗിൽ കാലിഫോർണിയ യൂണിവേഴ്സിറ്റിയിൽ നിന്നുമാണ് ഡോക്ടറേറ്റ് എടുത്തത്. 


</doc>
<doc id="215435" url="https://ml.wikipedia.org/wiki?curid=215435" title="പ്രൊജസ്റ്റിറോൺ">
പ്രൊജസ്റ്റിറോൺ

സ്ത്രീകളുടെ മാസമുറ, ഗർഭധാരണം എന്നിവയിൽ ഉൾപ്പെട്ടിരിക്കുന്ന ഒരു സ്റ്റെറോയ്ഡ് ഹോർമോണാണിത്.


</doc>
<doc id="215436" url="https://ml.wikipedia.org/wiki?curid=215436" title="മെൽവിൽ ഡ്യൂയി">
മെൽവിൽ ഡ്യൂയി

മെൽവിൽ ഡ്യൂയി ഒരു അമേരിക്കൻ ലൈബ്രേറിയനായിരുന്നു. ഗ്രന്ഥശാലകളിൽ പുസ്തക ക്രമീകരണത്തിന് ഉപയോഗപ്പെടുത്തുന്ന ഡ്യൂയി ഡെസിമൽ വർഗ്ഗീകരണ സമ്പ്രദായത്തിന്റെ ഉപജ്ഞാതാവ് എന്ന നിലയിൽ പ്രശസ്തനായിത്തീർന്ന മെൽവിൽ ഡ്യൂയി 1851 ഡിസംബർ 10-ന് ന്യൂയോർക്കിൽ ജനിച്ചു.

1874-ൽ ആംഹർസ്റ്റ് കോളജിൽ നിന്ന് ബിരുദം നേടിയതിനു ശേഷം രണ്ടു വർഷം അവിടെ താത്ക്കാലിക ലൈബ്രേറിയനായി സേവനമനുഷ്ഠിച്ചു. 1876-ൽ "എ ക്ലാസിഫിക്കേഷൻ ആൻഡ് സബ്ജക്റ്റ് ഇൻഡക്സ് ഫോർ കാറ്റലോഗിങ് ആൻഡ് അറെയ്ഞ്ചിങ് ദ് ബുക്സ് ആൻഡ് പാംഫ്ലെറ്റ്സ് ഒഫ് എ ലൈബ്രറി എന്ന പേരിൽ" ഒരു ചെറു ഗ്രന്ഥം പ്രസിദ്ധീകരിച്ചു. 1877-ൽ ഇദ്ദേഹം ബോസ്റ്റണിലേക്കു താമസം മാറ്റി. ഏഴു വർഷം മെൽവിൽ ഇവിടെ താമസിച്ച് ഗ്രന്ഥശാലാ സൗകര്യങ്ങൾ മെച്ചപ്പെടുത്തുന്നതിനും മെട്രിക് സമ്പ്രദായം (Metric system) പ്രചരിപ്പിക്കുന്നതിനുമായി പ്രവർത്തിച്ചു. 1883 മുതൽ 88 വരെ ഇദ്ദേഹം ന്യൂയോർക്ക് സിറ്റിയിലെ കൊളംബിയ കോളജിൽ ലൈബ്രേറിയനായി സേവനമനുഷ്ഠിച്ചു. ലൈബ്രേറിയന്മാരുടെ പരിശീലനത്തിനായി ഇദ്ദേഹം ഇവിടെ ഒരു സ്ഥാപനം ആരംഭിച്ചു. അമേരിക്കയിൽ ഇത്തരത്തിലുള്ള ആദ്യത്തെ സ്ഥാപനമായിരുന്നു ഇത്. 1888-ൽ ആൽബനിയിലുള്ള ന്യൂയോർക്ക് സ്റ്റേറ്റ് ലൈബ്രറിയുടെ ഡയറക്ടർ ആയി ഇദ്ദേഹം നിയമിതനായി. ഈ കാലഘട്ടത്തിൽ ന്യൂയോർക്ക് സർവകലാശാലയുടെ ബോർഡ് ഒഫ് റീജന്റ്സിന്റെ സെക്രട്ടറിയായും ഇദ്ദേഹം സേവനമനുഷ്ഠിച്ചിരുന്നു.

1931 ഡിസംബർ 26-ന് ഡ്യൂയി അന്തരിച്ചു.

ഗ്രന്ഥശാലാപ്രവർത്തനങ്ങൾ മെച്ചപ്പെടുത്തുവാനായി ഡ്യൂയി നൽകിയിട്ടുള്ള സംഭാവനകൾ നിസ്തുലമാണ്. സഞ്ചരിക്കുന്ന ഗ്രന്ഥശാലകൾ എന്ന ആശയം നടപ്പിൽ വരുത്തിയത് ഇദ്ദേഹമാണ്.

ഡ്യൂയി ഡെസിമൽ സമ്പ്രദായം ഇന്നും പ്രചാരത്തിലുണ്ട്. ഈ സമ്പ്രദായമനുസരിച്ച് പുസ്തകങ്ങളെ ആദ്യം പത്ത് ക്ലാസ്സുകളായി തിരിക്കുന്നു. ക്ലാസ്സുകളെ പത്ത് ഡിവിഷനുകളായും ഡിവിഷനുകളെ പത്ത് സെക്ഷനുകളായും തിരിക്കുന്നു. ഡ്യൂയി ഡെസിമൽ (DDC 23)) സമ്പ്രദായത്തിലെ പ്രധാന ക്ലാസ്സുകൾ ഇവയാണ്:

ഓരോ വിഷയവും ഏതു രൂപത്തിലാണ് (ഉദാ. ഉപന്യാസം, നിഘണ്ടു) അവതരിപ്പിച്ചിരിക്കുന്നത് എന്നത് സൂചിപ്പിക്കുവാനായി ഡിവിഷനുകൾ ഉപയോഗപ്പെടുത്തുന്നു. ഡ്യൂയി ഡെസിമൽ സമ്പ്ര ദായത്തിന് ഒരു അക്ഷരക്രമ സൂചികയുണ്ട്. ഇതിൽ എല്ലാ വിഷയങ്ങളും അവയുടെ ഡ്യൂയി ക്ലാസ് നമ്പരും ഉൾപ്പെടുത്തിയിരിക്കുന്നു. ഒരു വിഷയം തന്നെ ഒന്നിൽ കൂടുതൽ ക്ലാസുകളിൽ പരാമർശിച്ചിട്ടുണ്ടെങ്കിൽ അതും സൂചികയിൽ നിന്ന് വ്യക്തമാകുന്നതാണ്.
എന്നീ സംഘടനകളുടേയും ലൈബ്രറി ജർണൽ, ലൈബ്രറി നോട്ട്സ് എന്നീ പ്രസിദ്ധീകരണങ്ങളുടേയും പ്രവർത്തനങ്ങളിൽ ഇദ്ദേഹം സജീവ പങ്കുവഹിച്ചിരുന്നു.


</doc>
<doc id="215437" url="https://ml.wikipedia.org/wiki?curid=215437" title="ഭദ്രാക്ഷം">
ഭദ്രാക്ഷം

രുദ്രാക്ഷത്തിന്റെ കുടുംബമായ ഇലിയോകാർപേസീയിലെ ഒരു വലിയമരമാണ് ഭദ്രാക്ഷം അഥവാ അമ്മക്കാരം . ഈ മരത്തെയും രുദ്രാക്ഷം എന്നു വിളിക്കാറുണ്ട്. 40 മീറ്ററോളം ഉയരം വയ്ക്കുന്ന വന്മരമാണിത്. പൊതുവേ ഇന്തോമലേഷ്യൻ ജൈവമണ്ഡലത്തിൽ കാണപ്പെടുന്ന ഭദ്രാക്ഷം പശ്ചിമഘട്ടത്തിലും കണ്ടെത്താനാവും. കാഴ്ചയ്ക്ക് തല്ലിമരവുമായി നല്ല സാമ്യം തോന്നും. രുദ്രാക്ഷത്തിന്റെ കായ ഉരുണ്ടതാണ്. അതിന്റെ കുറച്ച് പരന്ന രൂപമാണ് ഭദ്രാക്ഷത്തിന്റെ കായയ്ക്ക്. കായയ്ക്ക് ഔഷധഗുണമുണ്ട്. കായകൾക്ക് മുളയ്ക്കൽ ശേഷി കുറവാണ്. രുദ്രാക്ഷത്തിന് പകരം ഇതിന്റെ കായകൾ ഉപയോഗിക്കാറുണ്ട്.

മറ്റ് വൃക്ഷങ്ങളേയും (ഉദാ: Scaevola taccada) പലയിടത്തും ഭദ്രാക്ഷം എന്നു പറഞ്ഞു കാണുന്നുണ്ട്.



</doc>
<doc id="215441" url="https://ml.wikipedia.org/wiki?curid=215441" title="കൊള്ളിഞാവൽ">
കൊള്ളിഞാവൽ

കൊള്ളിഞാവൽ അല്ലെങ്കിൽ കൊല്ലിഞാവൽ എന്നറിയപ്പെടുന്ന ഈ ചെറുവൃക്ഷത്തിന്റെ എന്നാണ്. 7 മീറ്റർ വരെ ഉയരം വയ്ക്കും. പശ്ചിമഘട്ടത്തിലെ തദ്ദേശവൃക്ഷം. 1200 മീറ്റർ വരെയുള്ള ഇലപൊഴിയും വനങ്ങളിൽ കാണുന്നു. 



</doc>
<doc id="215446" url="https://ml.wikipedia.org/wiki?curid=215446" title="കൊളാജൻ">
കൊളാജൻ

വെള്ളത്തിൽ ലയിക്കാത്ത തന്തു രൂപത്തിലുള്ള ഒരിനം പ്രോട്ടീനാണ് കൊളാജൻ (Collagen) മിക്ക ബഹു കോശ ജീവികളിലും കോശങ്ങളെയും കലകളെയും ബന്ധിപ്പിക്കുന്ന പദാർത്ഥം. മനുഷ്യ ശരീരത്തിൽ ഏറ്റവും അധികമുള്ള പ്രോട്ടീനാണിത്.


</doc>
<doc id="215447" url="https://ml.wikipedia.org/wiki?curid=215447" title="ഫൈബ്രിൻ">
ഫൈബ്രിൻ

ഫൈബ്രിനോജൻ എന്ന പ്രോട്ടീനിൽ നിന്നുണ്ടാകുന്നതും രക്തം കട്ടപിടിക്കാൻ സഹായിക്കുന്നതുമായ വലിയ പ്രോട്ടീൻ തന്മാത്രയാണ് ഫൈബ്രിൻ. രക്ത പ്ലാസ്മയിലുള്ള ഫൈബ്രിനോജൻ എന്ന പ്രോട്ടീനിൽ നിന്നാണ് ഫൈബ്രിൻ ഉണ്ടാകുന്നത്. കരളിലാണ് ഫൈബ്രിനോജൻ ഉല്പാദിപ്പിക്കപ്പെടുന്നത്. രക്തം കട്ടപിടിക്കാൻ തുടങ്ങുമ്പോഴാണ് ഫൈബ്രിനോജനിൽ നിന്നും ഫൈബ്രിൻ ഉണ്ടാകുന്നത്.


</doc>
<doc id="215450" url="https://ml.wikipedia.org/wiki?curid=215450" title="മെസ്സിയർ 11">
മെസ്സിയർ 11

പരിച രാശിയിലെ ഒരു തുറന്ന താരവ്യൂഹമാണ് മെസ്സിയർ 11 (M11) അഥവാ NGC 6705. വൈൽഡ് ഡക്ക് ക്ലസ്റ്റർ എന്നും ഇതിന് പേരുണ്ട്. 1681-ൽ ഗോട്ട്ഫ്രഡ് കിർച്ച് ആണ് ഇതിനെ കണ്ടെത്തിയത്.

1681-ൽ ഗോട്ട്ഫ്രഡ് കിർച്ച് ആണ് ഇതു കണ്ടെത്തിയത്. 1764-ൽ ചാൾസ് മെസ്സിയർ ഇതിനെ തന്റെ പട്ടികയിൽ പതിനൊന്നാമത്തെ അംഗമായി ഉൾപ്പെടുത്തി. ഇതിനു മുമ്പ് 1733-ൽ തന്നെ വില്യം ഡെർഹാം ഇതിലെ നക്ഷത്രങ്ങളെ വേർതിരിച്ചുകണ്ടിരുന്നു.

ദൃശ്യകാന്തിമാനം 5.8 ഉള്ള താരവ്യൂഹത്തെ ബൈനോകൂലറുകളുടെ സഹായത്തോടെ കാണാനാകും. ഇടത്തരം ദൂരദർശിനികൾക്ക് ഇതിലെ നക്ഷത്രങ്ങളെ വേർതിരിച്ച് കാണാനാകും. പരിച രാശിയിലെ ബീറ്റ നക്ഷത്രത്തിന് ഒന്നര ഡിഗ്രി തെക്കുകിഴക്കായാണ് താരവ്യൂഹത്തിന്റെ സ്ഥാനം. ഇതിലെ പ്രഭയേറിയ നക്ഷത്രങ്ങൾ ഒരു പറക്കുന്ന താറാക്കൂട്ടത്തിന്റെ ആകൃതി തോന്നിപ്പിക്കുന്നതിനാലാണ് വൈൽഡ് ഡക്ക് ക്ലസ്റ്റർ എന്ന പേരു ലഭിച്ചത്. താരവ്യൂഹത്തിലെ ഏറ്റവും പ്രഭയേറിയ നക്ഷത്രത്തിന്റെ ദൃശ്യകാന്തിമാനം 8.5 ആണ്.

തുറന്ന താരവ്യൂഹങ്ങളിൽ വച്ച് നക്ഷത്രങ്ങളുടെ എണ്ണവും സാന്ദ്രതയുമേറിയ ഒന്നാണ് M11. 2900 ഓളം നക്ഷത്രങ്ങളാണ് അംഗങ്ങളായുള്ളത്, ഇവയ്ക്കിടയിലുള്ള ശരാശരി ദൂരം ഒരു പ്രകാശവർഷം മാത്രമാണ്. M11ൽ ചില മഞ്ഞഭീമന്മാർ സ്ഥിതിചെയ്യുന്നതിൽ നിന്ന് താരവ്യൂഹത്തിന്റെ പ്രായം 22 കോടി വർഷമാണെന്ന് കണക്കാക്കാം.


</doc>
<doc id="215478" url="https://ml.wikipedia.org/wiki?curid=215478" title="ഓഗൂസ്ത് റോഡൻ">
ഓഗൂസ്ത് റോഡൻ

ഒരു ഫ്രഞ്ച് ശിൽപ്പിയായിരുന്നു ഓഗൂസ്ത് റോഡൻ (12 നവംബർ 1840 – 17 നവംബർ 1917). ശിൽപ്പങ്ങളെ അലങ്കാരവസ്തുക്കളായി മാത്രം കണ്ടിരുന്ന ശൈലി തിരസ്ക്കരിച്ചതിനാൽ റോഡൻ ആദ്യകാലത്ത് ഏറെ വിമർശിക്കപ്പെട്ടിരുന്നു. ലോകത്തിലെ തന്നെ ഏറ്റവും പ്രശസ്തമായ ശിൽപ്പങ്ങളിലൊന്നായ 'ചിന്തകൻ '(The Thinker ദ തിങ്കെർ) ഇദ്ദേഹത്തിന്റെ സൃഷ്ടിയാണ്.

പാരിസിലെ ഒരു ഇടത്തരം കുടുംബത്തിൽ 1840ലായിരുന്നു റോഡന്റെ ജനനം. ജീൻ ബാപ്സ്റ്റിറ്റ് റോഡൻ-മേരി ഷെഫെർ ദമ്പതികളുടെ രണ്ടാമത്തെ പുത്രനായിരുന്നു ഓഗൂസ്ത് റോഡൻ. തന്റെ 10-ആമത്തെ വയസിൽ കുഞ്ഞുറോദൻ ചിത്രരചന ആരംഭിച്ചു. 14-മുതൽ 17 വയസ്സുവരെയുള്ള കാലയളവിൽ പെറ്റിറ്റ്എ ഇകോൾ(Petite École) എന്ന കലാവിദ്യാലയത്തിൽ ചെന്ന് ശിഷ്യണം ആരംഭിച്ചു. ചിത്രരചനയായിരുന്നു റോഡന്റെ പ്രധാന വിഷയം. ഈവിദ്യാലയത്തിൽ വെച്ചാണ് ജൂലിയസ് ഡല്ലൗവിനേയും അൽഫോൺസ് ലെഗ്രോസിനെയും റോഡൻ ആദ്യമായ് കണ്ടുമുട്ടുന്നത്.


</doc>
<doc id="215483" url="https://ml.wikipedia.org/wiki?curid=215483" title="കലൂർ">
കലൂർ

എറണാകുളം ജില്ലയിലെ കൊച്ചി നഗരത്തിലുള്ള പ്രധാന പ്രദേശമാണ് കലൂർ. ഈ പ്രദേശത്തുള്ള ഒരു പ്രധാന കവലയുടെയും പേര് കലൂർ എന്നുതന്നെയാണ്. ദേശീയപാത 47-ലാണ് കലൂർ ജംഗ്ഷൻ സ്ഥിതി ചെയ്യുന്നത്. കൊച്ചിയിലെ രണ്ട് പ്രധാന റോഡുകളായ ബാനർജി റോഡ്, കെ. കെ. റോഡ് എന്നിവയും "പേരണ്ടൂർ റോഡും" കലൂർ ജംഗ്ഷനിൽ വച്ച് കൂടിച്ചേരുന്നു. കലൂരിന് കിഴക്കുള്ള അടുത്ത പ്രധാന ജംഗ്ഷൻ പാലാരിവട്ടം ജംഗ്ഷനാണ്. പടിഞ്ഞാറുള്ള പ്രധാന കവല ലിസ്സി ജംഗ്ഷനാണ്. 

കൊച്ചിയിലെ ജവഹർലാൽ നെഹ്രു സ്റ്റേഡിയം കലൂരിലാണ് സ്ഥിതി ചെയ്യുന്നത് എന്നത് കലൂരിന്റെ പ്രാധാന്യം വർദ്ധിപ്പിക്കുന്നു. കൊച്ചിയിലെ മറ്റു പ്രധാന പ്രദേശങ്ങളിലേയ്ക്ക് കലൂരിൽ നിന്ന് റോഡ് വഴി ബന്ധമുണ്ട്. ഇവിടെ ഒരു പ്രധാന ബസ് സ്റ്റാൻഡുമുണ്ട്. എറണാകുളം നോർത്ത് സ്റ്റേഷനാണ് അടുത്തുള്ള പ്രധാന റെയിൽവേ സ്റ്റേഷൻ. അന്താരാഷ്ട്ര വിമാനത്താവളത്തിലേയ്ക്ക് ഇവിടെ നിന്ന് 35 കിലോമീറ്റർ ദൂരമുണ്ട്. 

കലൂരിലൂടെയാണ് കൊച്ചി മെട്രോ റെയിൽ പാത കടന്നുപോകുന്നത്. 






</doc>
<doc id="215484" url="https://ml.wikipedia.org/wiki?curid=215484" title="എം.ജി. റോഡ്, കൊച്ചി">
എം.ജി. റോഡ്, കൊച്ചി

എറണാകുളം ജില്ലയിലെ കൊച്ചി നഗരത്തിലുള്ള പ്രധാന നിരത്താണു് എം.ജി. റോഡ് (മഹാത്മാഗാന്ധി റോഡ്). തേവരയിലെ വെണ്ടുരുത്തി പാലത്തിൽ നിന്നും ആരംഭിക്കുന്ന പാത ബാനർജി റോഡിൽ അവസാനിക്കുന്നു. വൈറ്റിലയിൽ നിന്നും ആരംഭിക്കുന്ന മറ്റൊരു പ്രധാന പാതയായ സഹോദരൻ അയ്യപ്പൻ റോഡ് എം.ജി. റോഡിലാണ് അവസാനിക്കുന്നത്. നഗരത്തിലെ പ്രധാനപ്പെട്ട വ്യാവസായിക സ്ഥാപനങ്ങളെല്ലാം ഇവിടെയാണ് സ്ഥിതി ചെയ്യുന്നത്.


</doc>
<doc id="215485" url="https://ml.wikipedia.org/wiki?curid=215485" title="ഇളമക്കര">
ഇളമക്കര

എറണാകുളം ജില്ലയിലെ കൊച്ചി നഗരത്തിലുള്ള ഒരു പ്രധാന സ്ഥലമാണു് എളമക്കര.


</doc>
<doc id="215486" url="https://ml.wikipedia.org/wiki?curid=215486" title="മാമംഗലം">
മാമംഗലം

എറണാകുളം ജില്ലയിലെ കൊച്ചി നഗരത്തിലുള്ള ഒരു പ്രധാന സ്ഥലമാണു് മാമംഗലം. പാലാരിവട്ടം, ഇടപ്പള്ളി, എളമക്കര, കലൂർ, പച്ചാളം എന്നീ സ്ഥലങ്ങൾക്ക് സമീപമായി സ്ഥിതിചെയ്യുന്നു.


</doc>
<doc id="215488" url="https://ml.wikipedia.org/wiki?curid=215488" title="പാവക്കുളം മഹാദേവ ക്ഷേത്രം">
പാവക്കുളം മഹാദേവ ക്ഷേത്രം

ദക്ഷിണേന്ത്യയിൽ എറണാകുളം ജില്ലയിൽ കൊച്ചി നഗരത്തിനടുത്തുള്ള കലൂരിൽ സ്ഥിതിചെയ്യുന്ന പ്രസിദ്ധമായ ഒരു ക്ഷേത്രമാണ് പാവക്കുളം മഹാദേവക്ഷേത്രം. നടരാജഭാവത്തിലുള്ള ശിവനും പാർവ്വതിയുമാണ് ഈ ക്ഷേത്രത്തിലെ പ്രധാന പ്രതിഷ്ഠകൾ. കലൂർ ജംക്ഷനിൽ ബസ് സ്റ്റാൻഡിന്റെ സമീപം സ്ഥിതിചെയ്യുന്ന ഈ ക്ഷേത്രം ശിവകുടുംബസാന്നിദ്ധ്യം കൊണ്ട് ശ്രദ്ധേയമാണ്. ധനുമാസത്തിൽ തിരുവാതിരയോടനുബന്ധിച്ചുള്ള കൊടിയേറ്റുത്സവം, കുംഭമാസത്തിലെ ശിവരാത്രി, മേടമാസത്തിലെ പൗർണ്ണമി പൊങ്കാല എന്നിവയാണ് ഈ ക്ഷേത്രത്തിലെ വിശേഷദിവസങ്ങൾ. ഉപദേവതകളായി ഗണപതി, ദക്ഷിണാമൂർത്തി, അയ്യപ്പൻ, സുബ്രഹ്മണ്യൻ, ഭദ്രകാളി, സർപ്പദൈവങ്ങൾ, ബ്രഹ്മരക്ഷസ്സ് എന്നിവർ ഈ ക്ഷേത്രത്തിൽ കുടികൊള്ളുന്നു. വിശ്വ ഹിന്ദു പരിഷത്തിന്റെ കീഴിലാണ് ക്ഷേത്രഭരണം. 



</doc>
<doc id="215489" url="https://ml.wikipedia.org/wiki?curid=215489" title="തമ്മനം">
തമ്മനം

എറണാകുളം ജില്ലയിലെ കൊച്ചി നഗരത്തിലുള്ള ഒരു പ്രധാന സ്ഥലമാണു് തമ്മനം. പാലാരിവട്ടം – വൈറ്റില റോഡിൽ സ്ഥിതിചെയ്യുന്നു.സെൻറ്റ് ജൂഡ്സ്,എംപിഎം എന്നിവ ഇവിടെ സ്ഥിതി ചെയ്യുന്ന ഹയ്യർ സെക്കൻഡറി സ്കൂളുകളും സെന്റ് റാഫേൽസ് എൽ.പി.സ് ഇവിടെ സ്ഥിതി ചെയ്യുന്ന എൽ.പി സ്കൂളും ആണ്. "വിനോദ" തമ്മനം പ്രദേശത്തെ ഒരു പ്രധാനപ്പെട്ട സാംസ്ക്കാരിക വായനശാലയാണ്‌.


</doc>
<doc id="215490" url="https://ml.wikipedia.org/wiki?curid=215490" title="കതൃക്കടവ്">
കതൃക്കടവ്

എറണാകുളം ജില്ലയിലെ കൊച്ചി നഗരത്തിലുള്ള ഒരു സ്ഥലമാണു് കതൃക്കടവ്. കലൂരിന്റെയും കടവന്ത്രയുടെയും ഇടയിലുള്ള ഒരു സ്ഥലമാണ് കതൃക്കടവ് . പൊതുമേഖലാസ്ഥാപനമായ കെൽട്രോൺ നോളജ് സെന്റർ കതൃക്കടവ് പാലത്തിന്റെ അടുത്താണ് സ്ഥിതി ചെയ്യുന്നത്. 


</doc>
<doc id="215491" url="https://ml.wikipedia.org/wiki?curid=215491" title="പച്ചാളം">
പച്ചാളം

എറണാകുളം ജില്ലയിലെ കൊച്ചി നഗരത്തിലുള്ള ഒരു പ്രധാന സ്ഥലമാണു് പച്ചാളം.


</doc>
<doc id="215492" url="https://ml.wikipedia.org/wiki?curid=215492" title="ലിസ്സി ഹോസ്പിറ്റൽ ജംഗ്ഷൻ">
ലിസ്സി ഹോസ്പിറ്റൽ ജംഗ്ഷൻ

എറണാകുളം ജില്ലയിലെ കൊച്ചി നഗരത്തിലുള്ള ഒരു സ്ഥലമാണു് ലിസ്സി ഹോസ്പിറ്റൽ ജംഗ്ഷൻ. ലിസ്സി ഹോസ്പിറ്റൽ സ്ഥിതി ചെയ്യുന്നതിനാലാണ് ഈ പ്രദേശം ഈ പേരിൽ അറിയപ്പെടുന്നത്. എറണാകുളം നോർത്ത് റെയിൽവേ സ്റ്റേഷനു സമീത്താണു ഈ സ്ഥലം.


</doc>
<doc id="215493" url="https://ml.wikipedia.org/wiki?curid=215493" title="എറണാകുളം ടൗൺ തീവണ്ടിനിലയം">
എറണാകുളം ടൗൺ തീവണ്ടിനിലയം

എറണാകുളം ജില്ലയിലെ കൊച്ചി നഗരത്തിൽ സ്ഥിതി ചെയ്യുന്ന ഒരു റെയിൽവേ സ്റ്റേഷനാണു് എറണാകുളം ടൗൺ. എറണാകുളം നോർത്ത് എന്നും ഈ സ്റ്റേഷൻ അറിയപ്പെടുന്നു. ERN എന്നതാണു ഈ സ്റ്റേഷന്റെ ചുരുക്കെഴുത്ത്. കോട്ടയം വഴി പോകുന്ന തീവണ്ടികൾക്ക് എറണാകുളം ജങ്ക്ഷൻ തീവണ്ടിനിലയത്തിൽ പോകാതെ എറണാകുളം ടൗൺ തീവണ്ടിനിലയത്തിലൂടെ എളുപ്പം പോകാം. ഈ തീവണ്ടിനിലയത്തിൽ 2 പ്ലാറ്റ്ഫോമും 4 ട്രാക്കും ആണ് ഉള്ളത്



</doc>
<doc id="215494" url="https://ml.wikipedia.org/wiki?curid=215494" title="പാതാളം">
പാതാളം

എറണാകുളം ജില്ലയിലെ കൊച്ചി നഗരത്തിനോട് ചേർന്ന് കിടക്കുന്ന ഒരു സ്ഥലമാണു് പാതാളം. കൊച്ചിയിലെ പ്രധാനപ്പെട്ട വ്യാവസായിക കേന്ദ്രമായ ഏലൂരിനോട് തൊട്ടടുത്ത് കിടക്കുന്ന സ്ഥലമാണിത്. പറവൂർ താലൂക്കിലാണു് ഈ സ്ഥലം സ്ഥിതി ചെയ്യുന്നത്.


</doc>
<doc id="215495" url="https://ml.wikipedia.org/wiki?curid=215495" title="തോപ്പുംപടി">
തോപ്പുംപടി

എറണാകുളം ജില്ലയിലെ കൊച്ചി നഗരത്തിൽ സ്ഥിതി ചെയ്യുന്ന ഒരു സ്ഥലമാണു് തോപ്പുംപടി. വിനോദ സഞ്ചാര കേന്ദ്രങ്ങളായ, ഫോർട്ട്കൊച്ചി, വില്ലിങ്ടൺ ദ്വീപ്, പള്ളുരുത്തി എന്നീ സ്ഥലങ്ങളെ പരസ്പരം ബന്ധിപ്പിക്കുന്ന ഒരു സ്ഥലം കൂടിയാണ് തോപ്പുംപടി.
എറണാകുളം സൗത്ത് റെയിൽവേ സ്റ്റേഷനിൽ നിന്നും 9 കിലോമീറ്റർ യാത്ര ചെയ്താൽ തോപ്പുംപടിയിലെത്തിച്ചേരാം.


</doc>
<doc id="215500" url="https://ml.wikipedia.org/wiki?curid=215500" title="പനമ്പിള്ളി നഗർ">
പനമ്പിള്ളി നഗർ

എറണാകുളം ജില്ലയിലെ കൊച്ചി നഗരത്തിൽ സ്ഥിതി ചെയ്യുന്ന ഒരു സ്ഥലമാണു് പനമ്പിള്ളി നഗർ. കൊച്ചിയിലെ പാസ്പോർട്ട് കാര്യാലയം ഇവിടെയാണ് പ്രവർത്തിക്കുന്നത്. നിരവധി ഗാർഹിക, ഓഫീസ് സമുച്ചയങ്ങളും ഇവിടെയുണ്ട്. മനോരമയുടെ കൊച്ചി ഓഫീസ് പനമ്പിള്ളിനഗറിലാണ് സ്ഥിതി ചെയ്യുന്നത്. സഹോദരൻ അയ്യപ്പൻ റോഡിലെ ഈ ഭാഗം മനോരമ ജംഗ്ഷൻ എന്നറിയപ്പെടുന്നു. 


</doc>
<doc id="215508" url="https://ml.wikipedia.org/wiki?curid=215508" title="നീലപ്പാറക്കിളി">
നീലപ്പാറക്കിളി

കേരളത്തിൽ ഒക്ടോബർ തൊട്ടു മാർച്ച് ‌ വരെ മാത്രം കാണാവുന്ന ദേശാടകാരാണ് നീലപ്പാറക്കിളി. ഇംഗ്ലീഷ് നാമം – Blue Rock Thrush ( monticola solitarius). മാൾട്ട എന്ന രാജ്യത്തിന്റെ ദേശീയ പക്ഷി കൂടി ആയ നീലപ്പാറക്കിളിയ്ക്ക്
ഉദ്ദേശം 21 - 23 cm വലിപ്പം ഉണ്ട്.
പൂവൻ ആകെപ്പാടെ ശോഭയില്ലാത്ത ചാരം പുരണ്ട നീലയാണ്. ഉപരിഭാഗത്ത്‌ ഇളം തവിട്ട് നിറത്തിലും, മാറത്തു കടുത്ത തവിട്ട് നിറംത്തിലും, ഉദരത്തിൽ വെള്ളനിറത്തിലുമുള്ള ചിതമ്പൽ അടയാളങ്ങൾ ഉണ്ടായിരിക്കും. 
പിടയ്ക്കു ഉപരിഭാഗമെല്ലാം നരച്ച തവിട്ട് നിറമാണ്. ശ്രോണിയിൽ കുറെ കറുത്ത വരകളും അടിവശത്ത് തവിട്ടുനിറത്തിലുള്ള പട്ടകളും കുറുകെ കിടക്കും. പറക്കുമ്പോൾ ചിറകിൽ വിളര്ത്ത ഒരു പട്ട വ്യക്ത്തമായി കാണാം. 
നീലപ്പാറക്കിളി തെക്കൻ യൂറോപ്പ്, ഉത്തരകിഴക്കൻ ആഫ്രിക്കൻ പ്രദേശങ്ങൾ, മലേഷ്യ, മധ്യേഷ്യ മുതൽ ഉത്തര ചൈന വരെ ഉള്ള ഭാഗങ്ങൾ എന്നിവടങ്ങളിൽ കാണപ്പെടുന്നു.
പാറകൾ ധാരാളമുള്ള ചരൽ കുന്നുകളും ജീർണ്ണിച്ച കോട്ടകൾ മുതലായകെട്ടിടങ്ങളും ഗ്രമാപരിസരങ്ങളിലുള്ള പറമ്പുകളുമാണ് പക്ഷിക്ക് ഇഷ്ടം.മലകളിലും പാറകൾ ധാരാളമുള്ള സ്ഥലത്തും കാണാം. 
ചെറുപ്രാണികൾ ആണ് ഇവയുടെയും പ്രധാന ആഹാരം. ഉയരമുള്ള വല്ല പാറയ്ക്ക് മുകളിലുമോ മതില്മേലോ നിവർന്നിരുന്നു ചുറ്റും വീക്ഷിക്കുകയും ഏതെങ്കിലും ചെറുപ്രാണി കണ്ണിൽ പെടുമ്പോൾ പെട്ടെന്ന് പറന്നുചെന്ന് കൊത്തിയെടുത്തു തിരിച്ചുവരുകയുമാണ് സ്വഭാവം. ഇടയ്ക്കിടയ്ക്ക് വാല് തുറന്നു കുടയുകയും കുമ്പിടുന്നതുപോലെ തല താഴ്ത്തുകയും പതിവുണ്ട്.
നീലപ്പാറക്കിളിയും മേനിപ്പാറക്കിളിയും ഹിമാലയത്തിൽ ആണ് കൂടുകെട്ടി കുഞ്ഞുങ്ങളെ വളർത്തുന്നത്.
പാറകളിലെ പൊത്തുകളിലും, ചുവരുകളിലും ആണ് ഈ പക്ഷി കൂട് കെട്ടാറ്. സാധാരണ 5-6 മുട്ടകൾ വരെ ഇടുന്നു.


</doc>
<doc id="215510" url="https://ml.wikipedia.org/wiki?curid=215510" title="ജെറാൾഡ് ഡ്യൂ മോറിയർ">
ജെറാൾഡ് ഡ്യൂ മോറിയർ

ജെറാൾഡ് ഡ്യൂ മോറിയൽ ഇംഗ്ലീഷ് നടനും തിയെറ്റർ മാനേജരുമായിരുന്നു. 20- നൂറ്റാണ്ടിന്റെ ആദ്യഘട്ടത്തിൽ ഇംഗ്ലീഷ് നാടകരംഗത്തെ ഒരു പ്രമുഖ വ്യക്തിയായിരുന്നു ജെറാൾഡ്. 1873 മാർച്ച് 26-ന് ഹാംസ്റ്റെഡിൽ ജനിച്ചു. സാഹിത്യകാരനായ ജോർജ് ഡ്യൂമോറിയറാണ് പിതാവ്. 1894-ൽ നാടകാഭിനയം ആരംഭിച്ച ഡ്യൂമോറിയർ 1902-ൽ ജെ.എം. ബാരിയുടെ "ദി അഡ്മയറബിൾ ക്രിച്ടൻ" എന്ന നാടകത്തിലൂടെയാണ് ശ്രദ്ധേയനായത്. 1904-ൽ ബാരിയുടെ മറ്റൊരു നാടകമായ "പിറ്റർ പാനിൽ" ക്യാപ്റ്റൻ ഹുക്കിന്റെ വേഷമണിഞ്ഞ് ജനശ്രദ്ധ പിടിച്ചുപറ്റി. ഏണസ്റ്റ് ഹോർണങ്കിന്റെ "റാഫിൾസ്" എന്ന നാടകത്തിലൂടെയാണ് ഡ്യൂമോറിയർ ഒന്നാം നിരയിലെത്തിയത്.

1910-ൽ തിയെറ്റർ മാനേജരായി പ്രവർത്തനം ആരംഭിച്ച ഡ്യൂമോ റിയർ 1916-ൽ ബാരിയുടെ "എകിസ്ഫോറസിന്റെല്ലെ" എന്ന നാടകവും 1917-ൽ ഡിയർ ബ്രൂട്ടനും വിജയകരമായി അവതരിപ്പിച്ചു. സിറിൽ മക്നീലിന്റെ "ബുൾഡോഗ് ഡ്രമണ്ട്" എന്ന നാടകമാണ് ശ്രദ്ധേയമായ മറ്റൊരു സംഭാവന.

1934 ഏപ്രിൽ 11-ന് ലണ്ടനിൽ ഡ്യൂമോറിയർ അന്തരിച്ചു. ഇദ്ദേഹത്തിന്റെ മകളും സാഹിത്യകാരിയുമായ ഡാഫ്നെ ഡ്യൂമോറിയർ പിതാവിന്റെ ജീവചരിത്രം പ്രസിദ്ധീകരിച്ചിട്ടുണ്ട്.



</doc>
<doc id="215520" url="https://ml.wikipedia.org/wiki?curid=215520" title="മലമഞ്ചാടി">
മലമഞ്ചാടി

30 മീറ്റർ വരെ ഉയരം വയ്ക്കുന്ന വന്മരം. . പശ്ചിമഘട്ടത്തിലെ തദ്ദേശവൃക്ഷം. കേരളത്തിലെ മഴക്കാടുകളിലും നിത്യഹരിതവനങ്ങളിലും കണ്ടുവരുന്നു. തൊലിക്ക് മിനുസമുള്ള ഭസ്മനിറമാണ്. വനത്തിൽ പക്ഷികളാണ് വിത്തുവിതരണം നടത്തുന്നത്. തടിക്ക് ഈടും ഉറപ്പും കുറവാണ്. തെക്കൻ സഹ്യാദ്രിയിൽ ഏറെ സാധാരണവും മധ്യ സഹ്യാദ്രിയിലെ കൂർഗ് മേഖലയിൽ അപൂർവ്വവുമാണ്. 




</doc>
<doc id="215529" url="https://ml.wikipedia.org/wiki?curid=215529" title="മലമ്പുന്ന">
മലമ്പുന്ന

പട്ടിപ്പുന്നയുമായി നല്ല സാമ്യമുള്ള ഒരുവൃക്ഷമാണ് മലമ്പുന്ന. ഏഷ്യയിലങ്ങോളമിങ്ങോളം കാണുന്നു. . 15 മീറ്ററോളം ഉയരം വ്യ്ക്കുന്ന ഒരു നിത്യഹരിതവൃക്ഷം. വലിയ ഇലകൾ. വലിയ പൂക്കൾ. മഞ്ഞകലർന്ന പച്ചനിറമുള്ള ഉരുണ്ട കായകൾ. കുരുക്കൾ തിന്നാൻ‌കൊള്ളും. കായുടെ നീര് കറികളിൽ ഉപയോഗിക്കുന്നു. തേങ്ങയും ചേർത്ത് ചമ്മന്തിയുണ്ടാക്കാം. ആനകളുടെയും മാനിന്റെയും കുരങ്ങിന്റെയും ഭക്ഷണമായ ഇതിന്റെ കായ കാടുകളിൽ നിന്നും ശേഖരിക്കുന്നത് ഇന്ത്യയിൽ പലയിടത്തും തടഞ്ഞിട്ടുണ്ട്. Elephant apple എന്ന് പേരുമുണ്ട്. അച്ചാറുണ്ടാക്കാൻ അനധികൃതമായി ഈ കായ ശേഖരിക്കുന്നതിനാൽ ബംഗാളിൽ ആനകളും മനുഷ്യരും തമ്മിൽ ഇതിനായി മൽസരം തന്നെയുണ്ട്. രക്താർബുദത്തിനെതിരെ ഔഷധഗുണം കാണിക്കുന്നുണ്ട്. പഴങ്ങൾക്ക് പാകമാവാത്ത ആപ്പിളിന്റെ രുചിയുണ്ട്.



</doc>
<doc id="215535" url="https://ml.wikipedia.org/wiki?curid=215535" title="മലമ്പൊങ്ങ്">
മലമ്പൊങ്ങ്

തെക്കെപശ്ചിമഘട്ടതദ്ദേശവാസിയായ ഒരു മരമാണ് മലമ്പൊങ്ങ്. . 12 മീറ്റർ വരെ ഉയരം വയ്ക്കുന്ന നിത്യഹരിതവൃക്ഷമായ മലമ്പൊങ്ങിന്റെ തടിയ്ക്ക് ഈടും ബലവും കുറവാണ്. പൂക്കൾക്ക് വെള്ളനിറമാണ്. മൂത്ത കായകൾക്ക് പച്ചനിറവുമായിരിക്കും. പശ്ചിമഘട്ടത്തിന്റെ തെക്കേ അറ്റത്തുള്ള അഗസ്ത്യമലയിലേ മലമ്പൊങ്ങ് കാണാറുള്ളൂ. ആവാസവ്യവസ്ഥ നഷ്ടപ്പെടുന്നതിനാൽ വംശനാശഭീഷണിയിലാണ്. തീയും കാലിമേയ്ക്കലും വ്യാവസായികാടിസ്ഥാനത്തിൽ തോട്ടങ്ങൾ ഉണ്ടാക്കാൻ വനം നശിപ്പിച്ചതുമെല്ലാം ഈ മരത്തിന് ഭീഷണിയായിത്തീർന്നു. 



</doc>
<doc id="215538" url="https://ml.wikipedia.org/wiki?curid=215538" title="മലയകത്തി">
മലയകത്തി

മലയകത്തിത്തൊലി, മഞ്ഞക്കാര, മുൾപ്പനച്ചി എന്നെല്ലാം അറിയപ്പെടുന്ന മലയകത്തിയുടെ എന്നാണ്. 15 മീറ്ററോളം വളരുന്ന വൃക്ഷത്തിന്റെ തൊലിക്ക് ഇളം കറുപ്പ് നിറമാണ് . കായയ്ക്ക് ദുർഗന്ധമുണ്ട്. മൂത്ത ഫലത്തിന് ചുവന്ന നിറം. അതിനു കയ്പ്പുണ്ടാകും. വെള്ളയും കാതലും തിരിച്ചറിയാൻ പ്രയാസമാണ്. ഇന്ത്യ, ശ്രീലങ്ക, മ്യാന്മർ, ആസ്ത്രേലിയ എന്നിവിടങ്ങളിൽ കാണുന്നു. ഔഷധസസ്യമാണ്. ഇളംകൂമ്പുകൾ വേവിച്ചുതിന്നാറുണ്ട്. വീട്ടിൽ പ്രശ്നമുണ്ടാകുമെന്ന് ഭയന്ന് ഇതിന്റെ വിറക് കത്തിക്കാറില്ലത്രേ. തടിക്ക് ഔഷധഗുണമുണ്ട്.

മലയകത്തിയും മെരുവാലവും ഒരേ മരത്തിന്റെ പര്യായങ്ങൾ ആണെന്ന് ഇവിടെ കാണുന്നുണ്ടെങ്കിലും തമ്മിൽ വ്യത്യാസമുള്ളതായി ലക്ഷണങ്ങൾ കാണിക്കുന്നതിനാൽ വെവ്വേറേ ലേഖനങ്ങൾ ആക്കിയിരിക്കുന്നു.



</doc>
<doc id="215559" url="https://ml.wikipedia.org/wiki?curid=215559" title="ദ ഹൗണ്ട് ഓഫ് ദ ബസ്കർവിൽസ്">
ദ ഹൗണ്ട് ഓഫ് ദ ബസ്കർവിൽസ്

വിഖ്യാത ഇംഗ്ലീഷ് കുറ്റാന്വേഷണനോവലിസ്റ്റ് ആർതർ കോനൻ ഡോയൽ, ഷെർലക് ഹോംസ് എന്ന സാങ്കല്പിക അപസർപ്പകനെ കേന്ദ്രമാക്കി എഴുതിയ നാലു നോവലുകളിൽ മൂന്നാമത്തേതാണ് ദ ഹൗണ്ട് ഓഫ് ദ ബാസ്കർവിൽസ് (ബാസ്കർവില്ലയിലെ വേട്ടനായ). ഭീതിയും നിഗൂഢതയും കൊലപാതകവും ചേരുവകളായുള്ള ഈ നോവൽ കുറ്റാന്വേഷണസാഹിത്യത്തിലെ എക്കാലത്തേയും മികച്ച ക്ലാസ്സിക്കുകളിൽ ഒന്നായി പരിഗണിക്കപ്പെടുന്നു.
തെക്കുപടിഞ്ഞാറൻ ഇംഗ്ലണ്ടിൽ ഡെവൺഷയറിലെ ഡാർട്ട്മൂർ എന്ന തരിശുഭൂമി പശ്ചാത്തലമാക്കി എഴുതിയിരിക്കുന്ന ഈ കഥയിൽ കോനൻ ഡോയലിന്റെ കുറ്റാന്വേഷകൻ, അവിടെ ജീവിച്ചിരുന്ന ബാസ്കർവിൽസ് കുടുംബത്തിലെ സർ ചാൾസ് ബാസ്കർവിൽസിന്റെ ദാരുണമായ മരണത്തിന്റേയും അദ്ദേഹത്തിന്റെ അനന്തരാവകാശി സർ ഹെൻട്രി ബാസ്കർവിൽസിനെ ചൂഴ്ന്നുനിന്ന മരണഭീതിയുടേയും രഹസ്യം അനാവരണം ചെയ്യുന്നു. 

നൂറ്റാണ്ടുകൾക്കു മുൻപു ജീവിച്ചിരുന്ന പൂർവികന്മാരിൽ ഒരുവന്റെ കർമ്മദോഷം ശാപമായി, നായ്പ്പിശാചിന്റെ (spectral hound) കരാളരൂപത്തിൽ ബാസ്കർവിൽസ് കുടുംബത്തിലെ തലമുറകളെ വേട്ടയാടി പ്രതികാരം ചെയ്യുന്നുവെന്ന സാമാന്യധാരണ നിലവിലുണ്ടായിരുന്നു. ഈ വിശ്വാസത്തെ പിന്തുണക്കുന്നതായി തോന്നിച്ച സംഭവങ്ങളുടേയും സൂചനകളുടെയും പശ്ചാത്തലത്തിലാണ് ഷെർലക് ഹോംസിന്റെ അന്വേഷണം തുടങ്ങുന്നതും മുന്നോട്ടുപോകുന്നതും. ഏകാന്തവിഷാദമായ പാഴ്ഭൂമിയുടെയും പുരാതനമായ ശാപങ്ങളുടേയും പ്രേതപ്രത്യക്ഷാനുഭവങ്ങളുടേയും ചുറ്റുപാടുകളിൽ നടക്കുന്ന ഈ അന്വേഷണത്തിൽ ഷെർലക് ഹോംസ് ബാസക്ർവിൽസിന്റെ രഹസ്യം പടിപടിയായി തുറന്നു കാട്ടുന്നു. ഒടുവിൽ അതിഭൗതികമായ നായ്പ്പിശാചിന്റേതെന്നു കരുതപ്പെട്ട ഭീഷണിയുടെ വിശദീകരണം തികച്ചും ഭൗതികവും മാനുഷികവും ആണെന്നു തെളിയിക്കുന്ന കുറ്റാന്വേഷകൻ നോവലിലെ കഥാപാത്രങ്ങൾക്കും എല്ലാക്കാലത്തേയും അതിന്റെ വായനക്കാർക്കും ആശ്വാസം പകരുന്നു.


</doc>
<doc id="215590" url="https://ml.wikipedia.org/wiki?curid=215590" title="മിഥുൻ">
മിഥുൻ

ഏകദേശം 8000 വർഷങ്ങൾക്കു മുമ്പ് വടക്കുകിഴക്കൻ ഇന്ത്യക്കാർ ഇണക്കി വളർത്തിയ കാട്ടുപോത്തിന്റെ സങ്കരയിനമാണ് മിഥുൻ. ഇവയെ ഗായൽ, മിഥാൻ, സുബു എന്ന പേരുകളിലും അറിയപ്പെടുന്നു. ഇരുണ്ട നിറമുള്ള ശരീരത്തിലെ പിങ്കുപാടുകളാണ് കാട്ടുപോത്തിൽ നിന്നും ഇതിനെ തിരിച്ചറിയാൻ സഹായിക്കുന്നത് . മിഥുൻ വളർത്തൽ അരുണാചൽ പ്രദേശുകാരുടെ ഒരു പ്രധാന വരുമാനമാർഗ്ഗമാണ്. ഒരാൾ വളർത്തുന്ന മിഥുനുകളുടെ എണ്ണം അയാളുടെ സമ്പാദ്യത്തിന്റെ പ്രതീകമായി കരുതപ്പെടുന്നു . നാഗാലാൻഡ്, അരുണാചൽ പ്രദേശ്‌ സംസ്ഥാനങ്ങളുടെ സംസ്ഥാനമൃഗം മിഥുൻ തന്നെയാണ്. ബംഗ്ലാദേശിലും മിഥുൻ ഒരു സ്ഥിര കാഴ്ചയാണ്.


</doc>
<doc id="215600" url="https://ml.wikipedia.org/wiki?curid=215600" title="റാവുൽ ഡ്യുഫി">
റാവുൽ ഡ്യുഫി

റാവുൽ ഡ്യുഫി ഫ്രഞ്ച് ചിത്രകാരനായിരുന്നു. 1877 ജൂൺ 3-ന് ഫ്രാൻസിൽ ലെഹാവ്റെയിൽ ജനിച്ചു. ചിത്രരചനയിൽ പരിശീലനം നേടിയ ശേഷം 1900-ത്തിൽ പാരിസിലെ "എക്കോൻ നാസിയോനേൽ ദെബൊ ആർട്ട്സിൽ" അംഗമായി. പിന്നീട് പ്രസിദ്ധ ചിത്രകാരനായ മാറ്റിസ്സെ ഉൾപ്പെടെ പല ചിത്രകാരന്മാരുമായിച്ചേർന്ന് "ലെഫാവ്സ്" എന്ന പേരിൽ ഒരു സംഘടനയ്ക്കു രൂപം നൽകി. ഇംപ്രഷനിസ്റ്റ് സങ്കേതത്തിൽ ചിത്രങ്ങൾ വരച്ചിരുന്ന ഡ്യൂഫി അതുപേക്ഷിച്ച് കൂടുതൽ ലളിത മായ ചിത്രങ്ങൾ വരച്ചു തുടങ്ങി. കടുത്ത വർണങ്ങളും വലിപ്പമേറിയ രൂപങ്ങളും ഈ ചിത്രങ്ങളുടെ സവിശേഷതയാണ്. 1906-ൽ ലെഫാവ്സിന്റെ ചിത്രങ്ങളുടെ പ്രദർശനം പാരിസിൽ നടത്തി.

ചലനാത്മകവും താളാത്മകവുമായ കൈപ്പട ഡ്യൂഫിയുടെ ഫാവ് ശൈലിയിലുള്ള രചനകളിൽ തെളിഞ്ഞു കാണാം. പ്രശസ്ത ചിത്രകാരനായ കോൺസ്റ്റാൻഡിൽ ഗൈസിന്റെ പാരമ്പര്യമാണ് ഡ്യൂഫി പിന്തുടർന്നത്. ഗൈസിനെപ്പോലെ ജീവിതത്തിലെ ആഹ്ലാദകരമായ സന്ദർഭങ്ങൾ ക്യാൻവാസിലേക്കു പകർത്തുന്നതിലാണ് ഡ്യൂഫിയും താത്പര്യം പ്രകടിപ്പിച്ചത്. കടൽത്തീര വിനോദങ്ങൾ, കുതിരപ്പന്തയങ്ങൾ മുതലായ വിഷയങ്ങൾ ഇവയിലുൾപ്പെടുന്നു. മൊസാർട്ടിന്റെ സ്മരണക്കായി വരച്ച വാദ്യോപകരണങ്ങളുടെ ചിത്രങ്ങളും ഇദ്ദേഹത്തിന്റേതായുണ്ട്. പിഞ്ഞാൺ പാത്രങ്ങളുടെ രൂപകല്പനയിലും ഡ്യൂഫി തത്പരനായിരുന്നു.

ജലച്ചായചിത്രങ്ങൾക്കു പുറമേ ചുവർചിത്രങ്ങൾ വരയ്ക്കുന്ന തിലും ഡ്യൂഫി വൈദഗ്ദ്ധ്യം കാട്ടി. 1937-ൽ പാരിസിൽ നടന്ന യൂണിവേഴ്സൽ എക്സ്പൊസിഷനിൽ 10 മീ. പൊക്കവും 59 മീ. നീളവുമുള്ള ഒരു വലിയഡെക്കറേറ്റീവ് പാനൽ ഡ്യൂഫി തയ്യാറാക്കുകയുണ്ടായി. തുണിത്തരങ്ങളുടെ ഡിസൈനിങ്ങിലും പുസ്തകങ്ങളുടെ ഇംപ്രഷനിലും മറ്റും ഡ്യൂഫിയുടെ സംഭാവനകൾ ശ്രദ്ധേയമാണ്.

1952-ൽ ചിത്രരചനയ്ക്കുള്ള ഗ്രാൻഡ് പ്രൈസ് ഡ്യൂഫിക്കു ലഭിച്ചു. അതേ വർഷം തന്നെ ജനീവയിൽ ഡ്യുഫീചിത്രങ്ങളുടെ ഒരു പ്രദർശനവും നടന്നു. 1953 മാർച്ച് 23-ന് പാരിസിൽ ഡ്യൂഫി അന്തരിച്ചു. 



</doc>
<doc id="215608" url="https://ml.wikipedia.org/wiki?curid=215608" title="മഴുക്കാഞ്ഞിരം">
മഴുക്കാഞ്ഞിരം

ഇന്ത്യ, നേപ്പാൾ, മ്യാന്മർ, ശ്രീലങ്ക എന്നിവിടങ്ങളിൽ കാണപ്പെടുന്ന ഇടത്തരം വലിപ്പമുള്ള ഒരു വൃക്ഷമാണ് ഞമ എന്നും അറിയപ്പെടുന്ന മഴുക്കാഞ്ഞിരം. തുകൽ ഊറയ്ക്കിടാൻ ആവശ്യമുള്ള ടാനിൻ ധാരാളം അടങ്ങിയിട്ടുള്ള വൃക്ഷമാണിത്. വേഗം വളരുന്ന ഇലപൊഴിയും മരം. കാലിക്കോ പ്രിന്റിങ്ങിന് ആവശ്യമുള്ള ഒരു പശയും ഈ മരത്തിൽ നിന്നു ലഭിക്കുന്നുണ്ട്. ടസ്സാർ സിൽക് ഉണ്ടാക്കുന്ന Antheraea paphia എന്ന ശലഭം തിന്നു ജീവിക്കുന്ന ഇലകളിൽ ഒന്ന് ഈ മരത്തിന്റെയാണ്. നല്ല പോഷകം അടങ്ങിയിട്ടുള്ള മഴുക്കാഞ്ഞിരത്തിന്റെ ഇലകൾ നല്ലൊരു കാലിത്തീറ്റയാണ്. തേനീച്ചകൾക്ക് പൂമ്പൊടി ധാരാളമായി ഈ മരത്തിൽ നിന്നും കിട്ടുന്നു. നാട്ടുവൈദ്യത്തിൽ വയറിലെ അസുഖത്തിന് ഉപയോഗിക്കാറുണ്ട്. വേരും തടിയും ഇലയും പഴവുമെല്ലാം ഔഷധാവശ്യത്തിന് ഉപയോഗിച്ചുവരുന്നു. 



</doc>
<doc id="215614" url="https://ml.wikipedia.org/wiki?curid=215614" title="വെൺമുരിക്ക്">
വെൺമുരിക്ക്

മങ്ങിയ വെള്ളമുള്ളുകളുള്ള ഇടത്തരം മരമാണ് വെൺമുരിക്ക്. . ഇലകൊഴിയും വനങ്ങളിൽ കണ്ടുവരുന്നു ഒരു പ്രകാശാർത്ഥി മരമാണ് ഇത്. കമ്പ് നട്ടോ വിത്ത് മുളപ്പിച്ചോ പുനരുത്പാദനം നടത്താം. തടിക്ക് ബലമില്ല.




</doc>
<doc id="215616" url="https://ml.wikipedia.org/wiki?curid=215616" title="തണൽമുരിക്ക്">
തണൽമുരിക്ക്

മ്യാന്മറിൽ നിന്നു് കൊണ്ടുവന്ന ഒരു മുരിക്ക്. . അലങ്കാരവൃക്ഷമായി നട്ടുവളർത്തുന്നു. 35 മീറ്ററോളം ഉയരം വയ്ക്കും . ഇലപൊഴിക്കും മരമാണെങ്കിലും ഇലപൊഴിയും മുൻപ് വലിയ ശിഖരങ്ങൾ വെട്ടിനീക്കിയാൽ പുതിയ നാമ്പുകളും ഇലകളും വന്ന് ഇലപൊഴിയ്ക്കുന്ന അവസ്ഥ ഇല്ലാതാക്കാം. ശ്രീലങ്കയിൽ കാപ്പി,ചായത്തോട്ടങ്ങളിൽ തണലിനായി നടുന്നുണ്ട്. മുയലുകൾക്ക് ഭക്ഷണത്തിന് ഇതിന്റെ ഇലകൾ ഉപയോഗിക്കുന്നുണ്ട്. തളിരിലകൾ ഭക്ഷ്യയോഗ്യമാണ്. ഔഷധഗുണവുമുണ്ട്.



</doc>
<doc id="215640" url="https://ml.wikipedia.org/wiki?curid=215640" title="തുഞ്ചത്തെഴുത്തച്ഛൻ മലയാളസർവകലാശാല">
തുഞ്ചത്തെഴുത്തച്ഛൻ മലയാളസർവകലാശാല

മലയാള ഭാഷാ പ്രോത്സാഹനത്തിനായി രൂപം കൊണ്ട കേരളത്തിലെ ഒരു സർവകലാശാല ആണ് തുഞ്ചത്തെഴുത്തച്ഛൻ മലയാളസർവകലാശാല. മലയാളസർവകലാശാല, മലയാളം സർവകലാശാല എന്നും അറിയപ്പെടുന്നു. 2012 നവംബർ 1നു കേരള മുഖ്യമന്ത്രി ഉമ്മൻ ചാണ്ടി ആണ് മലയാളസർവകലാശാല ഉദ്ഘാടനം ചെയ്തത്. കേരളത്തിലെ മുൻ ചീഫ് സെക്രട്ടറി കെ. ജയകുമാർ ആണ് മലയാളസർവകലാശാലയുടെ ആദ്യത്തെ വൈസ് ചാൻസലറായി നിയമിതനായത്. 2017 നവമ്പർ 1 ന് രണ്ടാമത്തെ വൈസ് ചാൻസലറായി ഡോ. ഉഷാ ടൈറ്റസ് സ്ഥാനമേറ്റെടുത്തു. 2018 മുതൽ ഡോ. അനിൽ വള്ളത്തോൾ ആണ് മലയാളസർവകലാശാലയുടെ വൈസ് ചാൻസലർ.


കേരളത്തിന്റെ ഭാഷ, സാഹിത്യം, കലകൾ, മറ്റ് സാംസ്കാരിക ആവിഷ്കാരങ്ങൾ, ബൗദ്ധികപാരമ്പര്യങ്ങൾ എന്നിവ മനസ്സിലാക്കാനും ജനജീവിതത്തെക്കുറിച്ച് ആഴത്തിൽ പഠിക്കാനും, പുതിയ പരിപ്രേക്ഷ്യങ്ങൾ ആവിഷ്കരിക്കാനും അവബോധം സൃഷ്ട്ടിച്ചും, ഈ അറിവുകളെ വർത്തമാനകാലവുമായി ബന്ധിപ്പിക്കുവാനുള്ള ആശയങ്ങൾ കണ്ടെത്താനും, നിരന്തരം നിരീക്ഷിക്കാനും അവയുടെ സങ്കീർണതകൾ വിലയിരുത്താനും, മലയാളഭാഷയേയും കേരളത്തിന്റെ സാംസ്കാരിക-ബൗദ്ധിക രംഗങ്ങളെയും ഭാവിയിലെ വെല്ലുവിളികൾ എറ്റെടുക്കുന്നതിന് സജ്ജീകരിക്കാനുമായി പ്രവർത്തിക്കുന്ന മികവിന്റെ കേന്ദ്രമായിരിക്കണം തുഞ്ചത്തെഴുത്തച്ഛൻ മലയാളസർവകലാശാല.









നവസാങ്കേതിക പരിസരങ്ങൾ സൃഷ്ടിക്കുന്ന വെല്ലുവിളികൾ അഭിമുഖീകരിക്കാൻ പ്രാപ്തിയും നൈപുണ്യവുമുള്ള മനുഷ്യവിഭവത്തെ വാർത്തെടുക്കത്തക്ക വിധത്തിലാണ് എം. എ. ഭാഷാശാസ്ത്ര കോഴ്‌സ് വിഭാവനം ചെയ്തിട്ടുള്ളത്. സ്വാഭാവിക ഭാഷാസംസ്‌കരണത്തിലും മലയാള ഭാഷയുടെ  യന്ത്രഗ്രാഹ്യതയിലും നിലനിൽക്കുന്ന പരിമിതികൾ കണ്ടെത്താനും അവ പരിഹരിക്കാനും വേണ്ട  നൈപുണികൾ വികസിപ്പിക്കാൻ ഉതകുംവിധം രൂപകൽപ്പന ചെയ്തിട്ടുള്ള ഒരു അന്തർ വൈജ്ഞാനിക പാഠ്യപദ്ധതിയാണ് ഈ കോഴ്‌സിന്റെ കാതൽ. അടിസ്ഥാന ഭാഷാശാസ്ത്രവിഷയങ്ങൾക്കുപുറമേ ഭാഷാ ഡോക്യുമെന്റേഷൻ, വംശനാശ ഭീഷണി നേരിടുന്ന ഗോത്രഭാഷകളുടെ ആർക്കൈവിംഗ്, കോർപ്പസ് നിർമ്മാണം, ഭാഷാഭിന്നശേഷി പഠനം, ഭാഷാപഠനവിഭവവികസനം എന്നിവയ്ക്ക്് ഈ കോഴ്‌സ് മുന്തിയ പരിഗണന നൽകുന്നു. 
സാഹിത്യവും ഭാഷാസംബന്ധിയുമായ മേഖലകളിൽ സമ്പന്നവും ക്രമീകൃതവുമായ അറിവ് ഈ കോഴ്‌സ് നൽകുന്നു. സമകാലീന സാഹിത്യത്തിന് പ്രത്യക പരിഗണന നൽകിക്കൊണ്ട് സാഹിത്യചരിത്രത്തിന്റെയും പ്രസ്ഥാനങ്ങളുടെയും വൈവിധ്യങ്ങളിൽ ഊന്നുന്നു. പ്രധാന എഴുത്തുകാരിലും മേഖലകളിലും കോഴ്‌സ് ഗവേഷണസാധ്യതകൾ തുറന്നുവെയ്ക്കുന്നുണ്ട്. രീതിശാസ്ത്രപരവും സൈദ്ധാന്തികവുമായ പ്രശ്‌നങ്ങളെ മനസ്സിലാക്കുന്നതിനായി പ്രഭാഷണങ്ങളും സെമിനാറുകളും വർക്ക് ഷോപ്പുകളും കോഴ്‌സിന്റെ ഭാഗമായി ആസൂത്രണം ചെയ്യപ്പെടുന്നു.

സാഹിത്യരചനയ്ക്ക് പ്രത്യേക ഊന്നൽ നൽകിക്കൊണ്ട് സർവകലാശാല വിഭാവനം ചെയ്ത കോഴ്‌സാണിത്. ഊന്നൽ സർഗാത്മകരചനയിലാവുമ്പോഴും മലയാളഭാഷയേയും സാഹിത്യത്തെയും സംബന്ധിച്ച സമഗ്രമായ അറിവ് കോഴ്‌സ് പ്രദാനം ചെയ്യുന്നു. വൈവിധ്യപൂർണമായ സാഹിത്യമാതൃകകളേയും ശൈലികളെയും വിദ്യാർത്ഥികൾക്ക് പരിചയപ്പടുത്തുന്നതോടൊപ്പം അവരവരുടെതായ അഭിരുചികളെ വളർത്തുന്നതിനും കോഴ്‌സ് സഹായിക്കുന്നു. വിദഗ്ദ്ധരുടെ സഹായത്താൽ വിദ്യാർത്ഥികളിലൂടെ സർഗാത്മകരചനയ്ക്കുള്ള ശേഷി വർദ്ധിപ്പിക്കുന്നു.

കേരളത്തിന്റെ സംസ്‌കാരപൈതൃകത്തെ സംബന്ധിച്ച സമഗ്രവും അന്തർവൈജ്ഞാനികവുമായ പഠനമാണ് കോഴ്‌സിന്റെ ലക്ഷ്യം.സാംസ്‌കാരിക പൈതൃകം, കേരളചരിത്രം,അധിവാസ മാതൃകയും സാംസ്‌കാരിക ഭൂമിശാസ്ത്രവും,ഭാഷാ-സാഹിത്യ പൈതൃകം, കലാപൈതൃകം, കാർഷിക പൈതൃകം, വിജ്ഞാന പാരമ്പര്യങ്ങൾ എന്നിവ കോഴ്‌സിന്റെ മുഖ്യപഠനമേഖലകളാണ്. പൈതൃകസംരക്ഷണ സ്ഥാപനങ്ങൾ, താളിയോല വിജ്ഞാനം, പുരാവസ്തുപഠനങ്ങൾ എന്നിങ്ങനെ നിരവധിയായ മേഖലകളെ വിദ്യാർത്ഥികൾക്ക് പരിചിതമാക്കുകയും ചെയ്യുന്നു.
വാർത്താവിനിമയവുമായി ബന്ധപ്പെട്ട അടിസ്ഥാന തത്ത്വങ്ങൾ കോഴ്‌സിന്റെ ഭാഗമാണ്. റിപ്പോർട്ടിംഗ്, എഡിറ്റിംഗ്, പരസ്യകല, കോർപ്പറേറ്റ് വിനിമയം ഇവ സംബന്ധിച്ച സൈദ്ധാന്തികവും പ്രായോഗികവുമായ തലങ്ങൾ കോഴ്‌സിൽ ഉൾപ്പെടുത്തിയിരിക്കുന്നു. ടെലിവിഷൻ, സിനിമ ഇവ സംബന്ധിയായ പ്രത്യേകം പേപ്പറുകൾ പഠനപദ്ധതിയിലുണ്ട്. വെബ് ആസൂത്രണം, ദൃശ്യനിർമ്മാണം ഇവ സംബന്ധിയായ പ്രായോഗിക പരീശീലനവും കോഴ്‌സിന്റെ ഭാഗമാണ്.

അക്കാദമിക് രംഗത്തു മാത്രമല്ല നിത്യജീവിതത്തിലും പരിസ്ഥിതി പ്രശ്നങ്ങൾ അടിസ്ഥാന വിഷയമായി മാറിയിരിക്കുകയാണ്. കൃത്യമായ പാരിസ്ഥിതിക അവബോധമുള്ളവരുടെ സജീവമായ ഇടപെടലുകളാണ് പരിസ്ഥിതി ഇന്ന് ആവശ്യപ്പെട്ടുകൊണ്ടിരിക്കുന്നതു . ഇത്തരമൊരു സാഹചര്യത്തിലാണ് പരിസ്ഥിതിപഠനത്തെ ഉയർന്ന അക്കാദമിക് നിലവാരത്തിൽ തുഞ്ചത്തെഴുത്തച്ഛൻ മലയാളസർവകലാശാല അവതരിപ്പിക്കുന്നത്. സാമൂഹികമായും ശാസ്ത്രീയമായും മാതൃഭാഷയിൽ പഠിക്കാവുന്ന വിധത്തിലാണ് എം.എ, എം.എസ് സി പരിസ്ഥിതിപഠനം കോഴ്സിനെ മലയാളസർവകലാശാല ക്രമീകരിച്ചിരിക്കുന്നത്. നാല് സെമസ്റ്ററുകളുള്ള ബിരുദാനന്തര ബിരുദ കോഴ്സിൽ ആദ്യ രണ്ടു സെമെസ്റ്ററുകൾ കോമൺ ക്ലാസ്സുകളും തുടർന്നുള്ള രണ്ടു സെമെസ്റ്ററുകളിൽ എം.എ, എം.എസ് സി. എന്നിവ വേർതിരിച്ചുമാണ് കോഴ്സ് രൂപപ്പെടുത്തിയത് .

എം.എ പരിസ്ഥിതിപഠനം കോഴ്സിൽ പരിസ്ഥിതി സംരക്ഷണം, സുസ്ഥിര വികസനം, പരിസ്ഥിതി വിവര വിനിമയം, പാരിസ്ഥിതിക ചരിത്രം, ഹരിത രാഷ്ട്രീയം, കേരളത്തിന്റെ പാരിസ്ഥിതിക സവിശേഷതകൾ, പരിസ്ഥിതിയും വികസനവും, സന്നദ്ധ സംഘടനകൾ, എന്നിങ്ങനെ സമൂഹത്തോട് കൂടുതൽ അടുത്ത് നിൽക്കുന്ന പഠനവും, ഫീൽഡ് വിസിറ്റുമാണ് ഉൾപ്പെടുത്തിയിരിക്കുന്നത്‌. 

എം.എസ് സി പരിസ്ഥിതിപഠനം കോഴ്സിൽ പരിസ്ഥിതി രസതന്ത്രം, എൻവിയോൺമെന്റൽ ജിയോളജി, എൻവിയോൺമെന്റൽ ബയോളജി, പരിസ്ഥിതി മലിനീകരണം, ഊർജവും പരിസ്ഥിതിയും, മാലിന്യ സംസ്കരണം, ജൈവവൈവിധ്യ സംരക്ഷണം എന്നിങ്ങനെയുള്ള ശാസ്ത്രീയ മേഖലകളെ ലാബ് സംവിധാനത്തോടെ പഠിക്കാനുള്ള അവസരമൊരുക്കുന്നു. കൂടാതെ ഫീൽഡ് സ്റ്റഡിയും ഉൾപ്പെടുത്തിയിട്ടുണ്ട്.

എം.എ പരിസ്ഥിതിപഠനത്തിന് ഏതെങ്കിലും വിഷയത്തിലുള്ള അംഗീകൃത ബിരുദവും, എം.എസ് സി പരിസ്ഥിതിപഠനത്തിന് ഏതെങ്കിലും സയൻസ് വിഷയത്തിലുള്ള അംഗീകൃത ബിരുദവുമാണ് യോഗ്യത.ബിരുദാനന്തര ബിരുദതലത്തിൽ ഒരു ശാസ്ത്ര വിഷയം ആദ്യമായി മലയാളത്തിൽ പഠിക്കുവാനുള്ള അവസരമൊരുക്കുകയാണ് മലയാളസർവ്വകലാശാല.ഇതിലൂടെ ഉപരിപഠനത്തിനു വിവിധ യൂണിവേഴ്സിറ്റികളിൽ ചേർന്ന് പടിക്കുവാനും അവസരമൊരുങ്ങുന്നു. ബിരുദാനന്തര ബിരുദത്തോടൊപ്പം പരിസ്ഥിതിപഠനത്തിൽ എം.ഫിൽ, പി.എച്.ഡി ഗവേഷണത്തിനും മലയാളസർവകലാശാലയിൽ അവസരമുണ്ട്. 
സാമൂഹിക ചിന്തകരുടെ സംഭാവനകൾ, ഇന്ത്യൻ സമൂഹത്തിന്റെ സവിശേഷതകൾ, കേരള സമൂഹം-സവിശേഷതകൾ, ഗവേഷണമാതൃകകൾ എന്നിവ പരിചയപ്പെടുത്തിക്കൊണ്ട് സമഗ്രമായ സാമൂഹികശാസ്ത്രജ്ഞാനം ആർജിക്കാൻ വിദ്യാർത്ഥികളെ സഹായിക്കുന്നു. കേരളത്തിന്റെ കുടിയേറ്റാനുഭവങ്ങൾ, ആഗോളവൽക്കരണ സന്ദർഭം എന്നിവ കോഴ്‌സിന്റെ സവിശേഷ പഠനമേഖലകളാണ്. 
കേരളചരിത്രത്തിന് സവിശേഷ പ്രാധാന്യം നൽകിക്കൊണ്ടുള്ള ഇന്ത്യൻ, ലോകചരിത്രപഠനം കോഴ്‌സിന്റെ ഭാഗമാണ്. പുരാവസ്തുശാസ്ത്രം, താളിയോലവിജ്ഞാനീയം, ധൈഷണിക ചരിത്രം  എന്നിവ എം. എ. ചരിത്രം പഠനപദ്ധതിയുടെ ഭാഗമാണ്.
സിനിമാചരിത്രം, സിദ്ധാന്തങ്ങൾ, ലോകസിനിമ, ഇന്ത്യൻസിനിമ, എന്നിവയ്‌ക്കൊപ്പം മലയാളസിനിമയ്ക്കും ആചാര്യൻമാർക്കും പ്രത്യേകം ഊന്നൽ. സിനിമാനിർമ്മാണത്തിലെ പുതിയ പ്രവണതകളും സിനിമാവിമർശനവുമെല്ലാം പരിചയപ്പെടുത്തി പുതിയ സിനിമാസംസ്‌കാരം സ്വാംശീകരിക്കുന്നതിന് വിദ്യാർത്ഥികളെ സഹായിക്കുന്നു. 
പിഎച്ഛ്.ഡി, കോഴ്‌സിന്റെയോ മറ്റ് ഉന്നത ഗവേഷണങ്ങളുടേയോ പ്രാഥമിക കോഴ്‌സായാണ് എം.ഫിൽ വിഭാവനം ചെയ്തിട്ടുള്ളത്. രണ്ട് സെമസ്റ്റർ  ആണ് കോഴ്‌സ് ദൈർഘ്യം. ഗവേഷണരീതിശാസ്ത്രവും അക്കാദമികരചനാരീതിയും പരിചയപ്പെടുത്തുന്ന കോഴ്‌സ് വർക്ക് ഇതിൽ നിർബന്ധമാണ്. കോഴ്‌സ് വർക്ക് ഒന്നാം സെമസ്റ്ററിൽ പൂർത്തീകരിക്കണം. കോഴ്‌സിന്റെ അവസാനം പ്രബന്ധം സമർപ്പിക്കേണ്ടതുണ്ട്.

വിമർശനാത്മകചിന്തയിലും ധൈഷണികവ്യാപരങ്ങളിലും പുതിയ സംസ്‌കാരം ഉണ്ടാക്കിയെടുക്കുക എന്ന ഉദ്ദേശത്തോടെയാണ് പി. എച്ഛ് .ഡി കോഴ്‌സുകൾ വിഭാവനം ചെയ്തിരിക്കുന്നത്. സർവകലാശാലയ്ക്ക് വ്യതിരിക്തമായ ഒരു ഗവേഷണനയം ഉണ്ട്. കേരളത്തെ സംബന്ധിച്ച അറിവുകളെ വിപുലപ്പെടുത്തുക എന്ന സമീപനത്തിനാണ് ഗവേഷണവിഷയങ്ങൾ തെരഞ്ഞെടുക്കുമ്പോൾ സർവകലാശാല മുൻതൂക്കം നൽകുന്നത്. 6 സെമസ്റ്റർ ഉള്ള പി.എച്ഛ്.ഡി കോഴ്‌സിൽ വിദ്യാർത്ഥികൾ ഒരു സെമസ്റ്റർ ദൈർഘ്യമുള്ള കോഴ്‌സ് വർക്ക് പൂർത്തീകരിക്കേണ്ടതുണ്ട്. കോഴ്‌സിന്റെ അവസാനം പ്രബന്ധസമർപ്പണവും ഒപ്പം തുറന്ന അഭിമുഖപരീക്ഷയും ഉണ്ടായിരിക്കും.

സുവ്യക്തമായ നയമനുസരിച്ച് പ്രവർത്തിക്കുന്ന  മലയാളം സർവകലാശാലയുടെ പ്രസിദ്ധീകരണ വിഭാഗം  സ്വകാര്യ പ്രസാധകർ  പ്രസിദ്ധീകരിക്കാനിടയുള്ള  പുസ്തകങ്ങൾ ഏറ്റെടുക്കാറില്ല. ചരിത്രപരമായും അക്കാദമികമായും  പ്രാധാന്യമുള്ള, മറ്റാരും പ്രസിദ്ധീകരിക്കാൻ സാധ്യതയില്ലാത്ത  പുസ്തകങ്ങൾ ആണ്  പ്രസിദ്ധീകരണത്തിനായി തിരഞ്ഞെടുക്കുന്നത്. മലയാള ഭാഷയെ സമ്പന്നമാക്കുന്ന അക്കാദമിക സ്വഭാവമുള്ള  കൃതികളോ  അവയുടെ തർജ്ജമകളോ പ്രസിദ്ധീകരണത്തിന് പരിഗണിക്കും.  വിവിധ അച്ചടി മാധ്യമങ്ങളിൽ ചിതറിക്കിടക്കുന്ന ലേഖനങ്ങളും പഠനങ്ങളും വിഷയകേന്ദ്രീകൃതമായി സമാഹരിച്ച് ഗവേഷണവിവരപ്രഭവങ്ങൾ  എന്ന നിലയിൽ പ്രസിദ്ധീകരിക്കാനും സർവകലാശാല മുൻകൈ എടുക്കുന്നു.  പ്രസിദ്ധീകരണ ഉപദേശക സമിതിയാണ്  ഗ്രന്ഥശീർഷകങ്ങൾക്ക് അന്തിമാംഗീകാരം നൽകുന്നത്. പ്രസിദ്ധീകരണ നയവും മാനദണ്ഡങ്ങളും നിശ്ചയിക്കുന്നതും അവർ തന്നെ. 
അയ്യായിരത്തോളം പുസ്തകങ്ങളും ഏതാനും ആനുകാലികങ്ങളുമായി 2013-ൽ സർവകലാശാലയുടെ അക്ഷരം കാമ്പസിലെ ഭരണകാര്യാലയത്തിൽ വെറും  1000 ചതുരശ്ര അടി വിസ്‌തീർണമുള്ള സ്ഥലത്താണ് ലൈബ്രറി പ്രവർത്തനമാരംഭിച്ചത്. ഇപ്പോൾ ഏകദേശം 35000 ത്തോളം പുസ്തകങ്ങളും നൂറിലധികം ആനുകാലികങ്ങളും ലൈബ്രറിയിൽ ലഭ്യമാണ്. 5000 ചതുരശ്ര അടി വിസ്‌തീർണമുള്ള സ്വന്തം കെട്ടിടത്തിലാണ് 2016 മുതൽ ലൈബ്രറി പ്രവർത്തിച്ചുവരുന്നത്. ഏകദേശം 50000-ൽ അധികം പുസ്തകങ്ങൾ ഉൾകൊള്ളാനും നൂറിലധികം പേർക്ക് ഒന്നിച്ചിരുന്ന് വായിക്കുവാനും സൗകര്യമുള്ള പുതിയ ലൈബ്രറി കെട്ടിടം എല്ലാവിധ ആധുനിക സൗകര്യങ്ങളോടുംകൂടിയാണ് സജ്ജീകരിച്ചിട്ടുള്ളത്.


3. http://malayalamuniversity.edu.in


</doc>
<doc id="215658" url="https://ml.wikipedia.org/wiki?curid=215658" title="ഷോൺ ഹെൻറി ഡ്യൂനന്റ്">
ഷോൺ ഹെൻറി ഡ്യൂനന്റ്

അന്തർദേശീയ റെഡ് ക്രോസ് സൊസൈറ്റിയുടെ സ്ഥാപകനായിരുന്നു ഷോൺ ഹെൻറി ഡ്യൂനന്റ്. 1828-ൽ ജനീവയിൽ ജനിച്ചു. 

1859-ൽ ഇറ്റലിയിൽ സോൾഫെറിനോ (Solferino) യുദ്ധത്തിന്റെ ദുരന്തങ്ങൾക്കു ദൃക്സാക്ഷിയാകേണ്ടി വന്നപ്പോഴാണ് റെഡ് ക്രോസ് സൊസൈറ്റിയെക്കുറിച്ചുള്ള ആശയം ഡ്യൂനനുണ്ടായത്. സോൾഫെറിനോ യുദ്ധത്തിൽ ഇരുപക്ഷത്തുമായി പരിക്കേറ്റ അനേകായിരങ്ങളെ ചികിത്സിക്കുന്നതിനും ശുശ്രൂഷിക്കുന്നതിനുമായി ഒരു ക്രൈസ്തവ ദേവാലയത്തിൽ ഒരു താത്ക്കാലിക ആശുപത്രി സ്ഥാപിച്ചുകൊണ്ടാണ് ഡ്യൂനൻ ഈ രംഗത്തേക്കു കടന്നുവന്നത്. ജനീവയിൽ തിരിച്ചെത്തിയ ഡ്യൂനൻ തന്റെ അനുഭവങ്ങൾ വിവരിച്ചുകൊണ്ട് 1862-ൽ "എ മെമ്മറി ഒഫ് സോൾഫെറിനോ" (A Memory of Solferino) എന്ന കൃതി പ്രസിദ്ധീകരിച്ചു. യുദ്ധങ്ങളിൽ പരിക്കേൽക്കുന്ന സൈനികരെ ചികിത്സിക്കുന്നതിനുവേണ്ടി ഒരു സ്ഥിരം സംഘടന ആവശ്യമാണെന്ന ആശയം ഈ കൃതിയിലൂടെ ഡ്യൂനൻ അവതരിപ്പിച്ചു.

1863-ൽ ജനീവയിൽ ചേർന്ന സമ്മേളനം അന്തർദേശീയ റെഡ് ക്രോസ് കമ്മിറ്റിക്ക് രൂപംനൽകി. 1864-ൽ ജനീവയിൽ നടന്ന രണ്ടാമതു സമ്മേളനത്തിൽ 12 രാഷ്ട്രങ്ങൾ പങ്കെടുത്തിരുന്നു. ഈ സമ്മേളനം അംഗീകരിച്ച പ്രഖ്യാപനം ജനീവ കൺവെൻഷൻ എന്നാണറിയപ്പെടുന്നത്. തുടർന്ന് 1906-ൽ നാവികയുദ്ധങ്ങളിൽ പരിക്കേൽക്കുന്നവരെ സംബന്ധിച്ചും 1929-ൽ യുദ്ധത്തടവുകാരെ സംബന്ധിച്ചുമുള്ള ജനീവ കൺവെൻഷനുകൾ നിലവിൽ വന്നു. 1949-ൽ സിവിലിയൻ ജനതയെ സംബന്ധിച്ചുള്ള ജനീവ കൺവെൻഷനും പ്രഖ്യാപിക്കപ്പെട്ടു. ഇന്ന് ലോകത്തെ എല്ലാ രാജ്യങ്ങളും ഈ നാല് ജനീവ കൺവെൻഷനുകളിലും അംഗങ്ങളാണ്. ഓരോ രാജ്യത്തും ദേശീയ റെഡ് ക്രോസ് സൊസൈറ്റി പ്രവർത്തിക്കുന്നുണ്ട്. 1919-ൽ രൂപീകൃതമായ "ലീഗ് ഒഫ് റെഡ് ക്രോസ് സൊസൈറ്റീസിന്റെ" ആഭിമുഖ്യത്തിൽ പ്രകൃതി ദുരന്തങ്ങളിൽ ദുരിതമനുഭവിക്കുന്നവർക്കും അഭയാർഥികൾക്കും സഹായമെത്തിക്കുന്നുണ്ട്. 1901-ൽ ഫ്രെഡറിക് ചാസിക്കും ജീൻ ഹെന്റി ഡ്യൂനനുമാണ് ആദ്യത്തെ സമാധാനത്തിനുള്ള നോബൽ പുരസ്കാരം ലഭിച്ചത്. 1910 ഒക്ടോബറിൽ. ഡ്യൂനൻ അന്തരിച്ചു. 



</doc>
<doc id="215661" url="https://ml.wikipedia.org/wiki?curid=215661" title="ശ്ലേഷ്മദ്രവം">
ശ്ലേഷ്മദ്രവം

ശ്ലേഷ്മദ്രവം (Synovial fluid) സന്ധികളിലെ കുഴികളിൽ കാണപ്പെടുന്ന ന്യൂട്ടൺ രീതിയിൽ അല്ലാത്ത പശിമയുള്ള ഒരു തരം ദ്രാവകമാണ്
. സന്ധികളിൽ എല്ലുകൾ തമ്മിൽ ഉരയുമ്പോഴുണ്ടാകുന്ന ഘർഷണം കുറയ്ക്കാനായി, എല്ലുകളെ പരസ്പരം ബന്ധിപ്പിക്കുന്ന, എല്ലുകളേക്കാൾ കാഠിന്യം കുറഞ്ഞ തരുണാസ്ഥികളിലാണ് ഈ ദ്രാവകം പ്രവർത്തിക്കുന്നത്. ശ്ലേഷ്മദ്രവത്തിന്റെ അഭാവത്താലാണ്
സന്ധിവീക്കം അഥവാ സന്ധിവാതം ഉണ്ടാകുന്നത് .

ശ്ലേഷ്മദ്രവത്തെ സാധാരണം, വീക്കമുണ്ടാക്കാത്തത്, വീക്കമുണ്ടാക്കുന്നത്, പഴുക്കുന്നത്, രക്തസ്രാവം ഉണ്ടാക്കുന്നത് എന്നിങ്ങനെ വർഗ്ഗീകരിക്കാം. :

പല ശ്ലേഷ്മദ്രവ വർഗ്ഗങ്ങളും നിശ്ചിത രോഗനിർണ്ണയ രീതികളുമായി ബന്ധപ്പെട്ടിരിക്കുന്നു:









</doc>
<doc id="215664" url="https://ml.wikipedia.org/wiki?curid=215664" title="ലുലു ഹൈപ്പർമാർക്കറ്റ്">
ലുലു ഹൈപ്പർമാർക്കറ്റ്

ഗൾഫിലും ഇന്ത്യയിലുമായി നിരവധി ശാഖകളുള്ള, അബുദാബി ആസ്ഥാനമായി പ്രവർത്തിക്കുന്ന ഒരു ചില്ലറ വ്യാപാര ശൃംഖലയാണ് ലുലു ഹൈപ്പർ മാർക്കറ്റ്. പ്രവാസി മലയാളിയായ എം.എ. യൂസഫലി സ്ഥാപിച്ച "എംകെ"(EMKE) ഗ്രൂപ്പിന്റെ ഉടമസ്ഥതയിലുള്ളതാണിത്. യൂസഫലി തന്നെയാണിതിന്റെ മാനേജിംഗ് ഡൈറക്ടറും. ഗൾഫിലും ഇന്ത്യയിലുമായി 164 ലുലു ഹൈപർമാർക്കറ്റുകളാണുള്ളത്. ഇവ താഴേ കൊടുക്കുന്ന രാജ്യങ്ങളിൽ പലയിടങ്ങളിലായി നില കൊള്ളുന്നു:

എഷ്യയിലേത്തന്നെ വലിയ ചില്ലറ വ്യാപാര ശൃംഖലകളിലൊന്നാണ് ലുലു. എല്ലാ ലുലു ഹൈപർമാർക്കറ്റുകളിലുമായി, വിവിധ രാജ്യങ്ങളിൽ നിന്നും വന്ന 57,000-ത്തോളം പേർ ജോലിയെടുക്കുന്നു.




</doc>
<doc id="215680" url="https://ml.wikipedia.org/wiki?curid=215680" title="റോമുലസ് വിറ്റേക്കർ">
റോമുലസ് വിറ്റേക്കർ

പ്രമുഖനായ ഉരഗ ഗവേഷകനാണ് റോമുലസ് ഏൾ വിറ്റേക്കർ.(born May 23, 1943) ചെന്നൈയിലെ സ്നേയ്ക്ക് പാർക്ക്, ക്രൊക്കഡൈൽ ബാങ്ക്, കർണ്ണാടകയിലെ അഗുംബയിലെ റെയിൻ ഫോറസ്റ്റ് റിസർച്ച് സെന്റർ, ആൻഡമാൻ നിക്കോബാർ പരിസ്ഥിതി ട്രസ്റ്റ് എന്നിവ സ്ഥാപിച്ചു.

വിറ്റേക്കർ പാമ്പുകളെപ്പറ്റി പഠിക്കുന്നതിനും അവയെ സംരക്ഷിക്കുന്നതിനുമായി ചെന്നൈ പാമ്പു വളർത്തു കേന്ദ്രവും മുതലകളെയും ചീങ്കണ്ണികളെയും സംരക്ഷിക്കുന്നതിനു മദ്രാസ് ക്രൊക്കൊഡൈൽ ബാങ്ക് ട്രസ്റ്റും സ്ഥാപിച്ചു. ഈ പാർക്കിൽ പാമ്പിനെ പിടിക്കാൻ വിദഗ്ദ്ധരായ ആദിവാസികളായ ഇരുളരെ പുനരധിവസിപ്പിച്ചു. പാമ്പുപിടിത്തം നിരോധിച്ചപ്പോൾ ഈ ആദിവാസികൾ പട്ടിണിയിലായി. വിറ്റാക്കർ, ഈ ആദിവാസികളെ പാമ്പിന്റെ വിഷം, പ്രതിവിഷം നിർമ്മിക്കാനായി എടുക്കാൻ പരിശീലിപ്പിച്ചു. റോം (റോമുലസ്) മദ്രാസ് ൿരോക്കഡൈൽ ബാങ്ക് ട്രസ്റ്റിന്റെ സ്ഥാപക ഡിറക്റ്റർ ആയിരുന്നു. ഇവിടെ അദ്ദേഹം മുതലകളെ സംരക്ഷിക്കുന്നതിനുള്ള പദ്ധതികൾ തയ്യാറാക്കി. അവയുടെ പ്രത്യുല്പാദനവും സംരക്ഷണവും കാര്യക്ഷമമാക്കി.

ഗാരിയൽ എന്ന ഇനത്തിൽപ്പെട്ട, വംശനാശം വന്നു കൊണ്ടിരിക്കുന്ന മുതലകളെ സംരക്ഷിക്കുന്ന പ്രവർത്തനത്തിലാണ് അദ്ദേഹം ഇപ്പോൾ ഏർപ്പെട്ടിരിക്കുന്നത്. 250 എണ്ണമേ ഇത്തരം മുതലകൾ ഇന്നു ഇന്ത്യയിൽ അവശേഷിക്കുന്നുള്ളു.
2010 ഡിസംബർ 27നു ഇന്ത്യയുടെ അന്നത്തെ പരിസ്ഥിതികാര്യ മന്ത്രിയായിരുന്ന ജയ്റാം രമേഷ് , മദ്രാസ് ക്രൊക്കഡൈൽ ബാങ്ക് സന്ദർശിക്കാൻ ഇടയായി. അവിടെ വച്ച്, ഗരിയൽ സംരക്ഷണത്തിനായി, ദേശീയ ത്രിസംസ്ഥാന ദേശീയ ചമ്പൽ സങ്കേത മാനേജ്മെന്റ് കോ ഓർഡിനേഷൻ കമ്മറ്റി സ്ഥാപിക്കുമെന്ന് പ്രഖ്യാപിച്ചു. 1600 ച. കി. മീ. വിസ്തൃതിയുള്ള ദേശീയ ചമ്പൽ സങ്കേതം മദ്ധ്യപ്രദേശ്, രാജസ്ഥാൻ, ഉത്തർ പ്രദേശ് എന്നി സംസ്ഥാനങ്ങളിലൂടെ ഒഴുകുന്ന ചമ്പൽ നദിചേർന്നതാണ്. ഈ മൂന്നു സംസ്ഥാനത്തെയും സംസ്ഥാന ജലവകുപ്പിന്റെ പ്രതിനിധികൾ, ജലസേചനത്തിന്റെയും ഊർജ്ജത്തിന്റെയും വകുപ്പുകൾ, ഇന്ത്യയുടെ വന്യജീവി ഇൻസ്റ്റിറ്റ്യൂട്ടു്, മദ്രാസ് ക്രൊക്കൊഡൈൽ ബാങ്ക് ട്രസ്റ്റ്, ഗരിയൽ കൺസർവേഷൻ അലയൻസ്, ബദൽ വികസന സംഘടനകൾ, പരിസ്ഥിതിക്കും ഇക്കോളജിക്കുമായുള്ള ഗവേഷണത്തിനുള്ള അശോക ട്രസ്റ്റ്, വേൾഡ് വൈഡ് ഫണ്ട് ഫോർ നേച്ചർ (ഡബ്ലിയു ഡബ്ലിയു എഫ്.), മൂന്നു സംസ്ഥാനത്തെയും ഡിവിഷണൽ ഫോറസ്റ്റ് ഓഫീസർമാർ തുടങ്ങിയവർ ചെർന്നാണ് ഈ പ്രവർത്തനം നടത്തുക. ഈ കമ്മറ്റി ഗരിയലിന്റെ സംരക്ഷണത്തിനായി വേണ്ട രൂപരേഖ തയ്യാറാക്കുകയും പ്രവർത്തനങ്ങൾ നടത്തുകയും ചെയ്യും.
പാമ്പുകളെക്കുറിച്ചും മുതലകളെക്കുറിച്ചും വിശദമായ പഠനങ്ങൾക്ക് ഇദ്ദേഹം നേതൃത്വം നൽകുകയുണ്ടായി. കർണാടകത്തിലെ ഷിമോഗ ജില്ലയിൽ ആഗുംബേയിലുള്ള "മഴക്കാടുകളെക്കുറിച്ചുള്ള പഠന ഗവേഷണ കേന്ദ്രത്തിൽ" (AGUMBE RAIN FOREST RESEARCH STATION - ARRS) ഇവിടെ രാജവെമ്പാലയെ അതിന്റെ സ്വാഭാവിക ജീവിത പരിസ്ഥിതിയിൽ പഠനം നടത്തുകയുണ്ടായി. പ്രസ്തുത പഠനത്തിലെ വിവരങ്ങൾ ഉൾക്കൊള്ളിച്ച് നാഷണൽ ജിയോഗ്രഫിക് ചാനൽ തയ്യാറാക്കിയ "ദി കിംഗ് ആൻറ് ഐ" എന്ന ഡോക്യുമെൻററി 1998ലെ എമ്മി അവാർഡ്, 1997ൽ ടൂറിൻ ഫിലിം ഫെസ്റ്റിവലിൽ മികച്ച ഛായാഗ്രഹണത്തിനുള്ള അവാർഡ് എന്നിവ നേടി ഇപ്പോൾ ലോകത്തിന്റെ വിവിധ ഭാഗങ്ങളിലുള്ള മുതലകളെയും ചീങ്കണ്ണികളെയും സംരക്ഷിക്കുന്നതിനുള്ള പ്രവർത്തനങ്ങൾക്കു നേതൃത്വം നൽകി വരുന്നു. 
ഐയുസിഎൻ സ്പീഷീസ് സർവൈവൽ കമ്മീഷൻ ഉപദേശകനായും റോമുലസ് വിറ്റേക്കർ പ്രവർത്തിച്ചു വരുന്നു. വിറ്റേക്കർ രചിച്ച "ഇന്ത്യയിലെ പാമ്പുകൾ" എന്ന പുസ്തകം 
പ്രസിദ്ധമാണ്.

അമേരിക്കക്കാരനായ ഇദ്ദേഹം1943 മേയ് 23നു ന്യു യോർക്കിൽ ജനിച്ചു. ന്യൂ യോർക്ക് പട്ടണത്തിലാണ് വിറ്റേക്കറും അദ്ദേഹത്തിന്റെ സഹോദരിയായ ഗെയിലും വളർന്നത്. അദ്ദേഹത്തിന്റെ മറ്റൊരു സഹോദരിയായിരുന്ന നിനയുടെ ജനനശേഷം അദ്ദേഹത്തിന്റെ അമ്മയായ ഡോറിസ് നോർഡനും പിതാവായ റാമ ചതോപാധ്യായയും റോമിനു ഏഴു വയസ്സുള്ളപ്പോൾ കുട്ടികളേയും കൊണ്ട് ഇന്ത്യയിലേയ്ക്കു വന്നു. മുംബൈയിലെ ബോളിവുഡിലെ കളർ ഫിലിം പ്രോസസിങ്ങിലെ അഗ്രഗണ്യനായിരുന്നു അവരുടെ പിതാവായ റാമ ചതോപാധ്യായ. അദ്ദേഹത്തിന്റെ സഹോദരൻ നീലകണ്ഠ് മുംബൈയിൽ1953ൽ ആണ് ജനിച്ചത്. ന്യൂ യോർക്കിൽ തുടങ്ങിയ വിദ്യാഭ്യാസം റോം തുടർന്നത് കൊടൈക്കനാൽ ഇന്റെർനാഷനൽ സ്കൂളിലാണ്. വയോമിങ്ങ് യൂണിവെർസിറ്റിയിൽ കുറച്ചു കാലം പഠിച്ചിരുന്നു. വിയറ്റ്നാം യുദ്ധ കാലഘട്ടത്തിൽ അദ്ദേഹം ഒരു വൈദ്യസഹായിയായി യു. എസ്. ആർമിയിൽ ചേർന്നു. ജപ്പാനിലെ മിലിട്ടറി ബേസ് ആശുപത്രിയിൽ മെഡിക് ആയി ജോലിചെയ്തു.

മെച്ചന്റ് നേവിയിൽ ഒരു ചെറിയ കാലയളവ് ജോലി ചെയ്യാനായി വീണ്ടും ഇന്ത്യയിൽ വന്നു. 1974ൽ സായി വിറ്റാകറിനെ വിവാഹം കഴിച്ചു. തന്റെ ഈ ആദ്യ വിവാഹത്തിലുണ്ടായ മക്കളാണ് നിഖിലും സമീറും. 1986ൽ പാസിഫിക് വെസ്റ്റേൺ സർവ്വകലാശാലയിൽനിന്നും അദ്ദേഹം വന്യജിവി മാനേജ്മെന്റിൽ അദ്ദേഹം ബിരുദം കരസ്ഥമാക്കി. വിറ്റേക്കർ ഇന്ന് ഇന്ത്യയുടെ സ്വാഭാവിക പൗരനായിമാറിക്കഴിഞ്ഞു. ഇപ്പോൾ അദ്ദേഹം തമിഴ്നാട്ടിലെ ചെങ്കൽപ്പേട്ടിലാണു താമസിക്കുന്നത്. അദ്ദേഹം മുൻ ഭാര്യയുമായി വിവാഹബന്ധം വേർപെടുത്തിയശേഷം ജാനകി ലെനിനെ വിവാഹം കഴിച്ചു.

അദ്ദേഹം ലൈസൻസുള്ള അമേച്വർ റേഡിയൊ ഓപ്പറേറ്റർ കൂടിയാണ്. (callsign, VU2WIT)
റോമുലസ് വിറ്റേക്കർ 2008ലെ റോലക്സ് അവാർഡ് നേടി. 2005ൽ വ്റ്റ്ലി അവാർഡും നേടി.
ഒരിനം ഇന്ത്യൻ മണ്ണൂലിക്ക്, "Eryx whitakeri", വിറ്റേക്കറുടെ ബഹുമാനാർഥമാണ് പേരിട്ടിരിക്കുന്നത്.
ഇന്ത്യാ ഗവണ്മെന്റ് 2018ൽ വന്യജീവി സംരക്ഷണത്തിൽ ചെയ്തിട്ടുള്ള സംഭാവനകളെ മാനിച്ച് പദ്മശ്രീ നൽകി ആദരിച്ചു.



</doc>
<doc id="215686" url="https://ml.wikipedia.org/wiki?curid=215686" title="മൂങ്ങാപ്പേഴ്">
മൂങ്ങാപ്പേഴ്

20 മീറ്ററോളം ഉയരത്തിൽ വളരുന്ന ഒരു മരമാണ് മൂങ്ങാപ്പേഴ്. . ഇതിന്റെ കായിലെ കുരുക്കൾ ഇന്ത്യയിലെങ്ങും ഒരു സുഗന്ധദ്രവ്യമായി ഉപയോഗിക്കുന്നു. പലവിധ ഔഷധഗുണങ്ങളുള്ള ഒരു മരമാണ് മൂങ്ങാപ്പേഴ്. ഓരോ പഴത്തിലും ഓരോ കുരുവാണ് ഉണ്ടാവുക. ഇവ തിന്നാൻ കൊള്ളാം. കുരു പൊടിച്ച് ഭക്ഷണസാധനങ്ങളിൽ ഇടാറുണ്ട്.



</doc>
<doc id="215689" url="https://ml.wikipedia.org/wiki?curid=215689" title="തോമസ് ഡൗറ്റി">
തോമസ് ഡൗറ്റി

തോമസ് ഡൗറ്റി അമേരിക്കൻ ചിത്രകാരനായിരുന്നു. 1793 ജൂലൈ 19-ന് ഫിലാഡൽഫിയയിൽ ജനിച്ചു. തുകൽപ്പണിക്കാരനായിരുന്ന ഇദ്ദേഹം സ്വയം ചിത്ര കലാഭ്യസനം നടത്തി ശ്രദ്ധേയനാവുകയായിരുന്നു. 1820 മുതൽ ചിത്രരചന മുഖ്യതൊഴിലാക്കി.

പ്രകൃതിദൃശ്യങ്ങൾ കലാത്മകമായി ചിത്രീകരിക്കുന്നതിലായിരുന്നു ഇദ്ദേഹത്തിന്റെ തൂലികയ്ക്കുള്ള മിഴിവ്. ചുരുങ്ങിയ കാലത്തിനുള്ളിൽ അമേരിക്കൻ ചിത്രകലയിലെ പ്രസിദ്ധ പ്രകൃതിദൃശ്യ ചിത്രകാരനാകുവാൻ ഇദ്ദേഹത്തിനു സാധിച്ചു. ചിത്രകലാജീവിതത്തിന്റെ തുടക്കത്തിൽത്തന്നെ ഇദ്ദേഹത്തിന്റെ പേര് "ഫിലാഡൽഫിയ ഒഫിഷ്യൽ ലാൻ ഡ് സ്കേപ്പിസ്റ്റ് ഡയറക്ടറിയിൽ" സ്ഥാനം പിടിച്ചു. 1824-ൽ പെൻസിൽവാനിയ അക്കാദമിയിലെ അംഗമായി തെരഞ്ഞെടുക്കപ്പെട്ടു. 1837 മുതൽ 46 വരെ വിവിധ യൂറോപ്യൻ രാജ്യങ്ങൾ സന്ദർശിച്ച് പ്രദർശനങ്ങൾ നടത്തി.

ജനപ്രിയ ചിത്രങ്ങൾ രചിക്കുകയും വളരെ വേഗം സമ്പന്നനാവുകയും ചെയ്ത ചിത്രകാരനാണിദ്ദേഹം. വെളിച്ചവിതാനത്തിന്റെ രജതശോഭകളാണ് ഇദ്ദേഹത്തിന്റെ രചനകളുടെ മുഖ്യ സവിശേഷത. ഇദ്ദേഹമാണ് "ഹഡ്സൺ റിവർ സ്കൂൾ" എന്നറിയപ്പെടുന്ന വിശേഷപ്പെട്ട പ്രകൃതിദൃശ്യ ചിത്രകലാ പ്രസ്ഥാനത്തിനു തുടക്കം കുറിച്ചത്. നായാട്ടിലും മീൻപിടുത്തത്തിലും അതീവ തത്പരനായിരുന്ന ഡൌറ്റിയുടെ പ്രകൃതിസ്നേഹത്തിന്റെ സാക്ഷിപത്രങ്ങൾ കൂടിയാണ് ഓരോ രചനയും. 

എന്നിവയാണ് മുഖ്യ രചനകൾ. ജെയിംസ് ഫെനിമോർകൂപ്പറുടെ "ദ് പയനിയേഴ്സ്" എന്ന നോവലിലെ ഏതാനും മുഹൂർത്തങ്ങൾക്ക് ഇദ്ദേഹം നൽകിയ ചിത്രാവിഷ്കാരം പ്രശസ്തങ്ങളായിത്തീർന്നു. ഇദ്ദേഹം 1856 ജൂലൈ 22-ന് ന്യൂയോർക്കിൽ അന്തരിച്ചു.



</doc>
<doc id="215708" url="https://ml.wikipedia.org/wiki?curid=215708" title="ഫിലിപ്പ് ലണാർഡ്">
ഫിലിപ്പ് ലണാർഡ്

ജർമ്മനിയിൽനിന്നുള്ള ഭൗതികശാസ്ത്രജ്ഞനാണ് ഫിലിപ്പ് ലണാർഡ്. കാഥോഡ് റേ യും അനുബന്ധ ഗുണവിശേഷങ്ങളും കണ്ടെത്തിയത് ഇദ്ദേഹമാണ്. 1905 -ൽ ഈ കണ്ടെത്തലിന് ഭൗതികശാസ്ത്രത്തിനുള്ള നോബൽ സമ്മാനം ലഭിച്ചു.


</doc>
<doc id="215722" url="https://ml.wikipedia.org/wiki?curid=215722" title="ചൂളക്കാക്ക">
ചൂളക്കാക്ക

പശ്ചിമഘട്ടത്തിലെ കാടുകളിൽ അരുവികളുടെയും നദികളുടേയും തീരങ്ങളിൽ ജീവിക്കുന്ന പക്ഷിയാണ് ചൂളകാക്ക (ഇംഗ്ലീഷ്:Malabar Whistling Thrush, ശാസ്ത്രീയനാമം:Myophonus horsfieldii). പുലർച്ചയ്ക്കും സന്ധ്യക്കും മനുഷ്യൻ ഒരു ഗാനത്തിന്റെ ആദ്യത്തെ വരി വീണ്ടും വീണ്ടും ചൂളമടിക്കുന്നത് പോലെ പാട്ട് പാടുന്ന പക്ഷിയാണിത്.

അകലെ കാണുമ്പോൾ കൃശഗാത്രനായ ഒരു കാക്കയോ ആൺകുയിലോ ആണെന്ന് തോന്നും. ദേഹമാസകലം തിളങ്ങുന്നതും നീലിമയുള്ളതുമായ കറുപ്പാണ്. നെറ്റിയിലും ചുമലിലും തിളങ്ങുന്ന നീലപ്പട്ടകൾ അടുത്തു നിന്ന് നോക്കുമ്പോൾ കാണാം. കൊക്കും കാലുകളും കറുപ്പാണ്.

പകൽ സമയത്ത് ഈ പക്ഷി നല്ല തണലും കുളിർമ്മയും നനവുമുള്ള സ്ഥലങ്ങളിലും കാട്ടരുവികളിലെ പാറകളിലും ഓടിനടന്ന് ചെറുപ്രാണികളെയും തവളകളെയും പിടിച്ചും, നിലത്തു വീണ പഴങ്ങൾ കൊത്തിയെടുത്തും തിന്നുകയായിരിക്കും. ആ സമയത്ത് ഇടയ്ക്കിടയ്ക്ക് ‘വ്ളീർ’ എന്ന പദം നീട്ടി ഉച്ചരിക്കാറുണ്ട്. പ്രത്യേകിച്ച് ഭയപ്പെട്ടു പറന്നുപോകുമ്പോൾ. ഇര തേടുന്നതിനിടയ്ക്കു കൂടെകൂടെ വാൽ പെട്ടെന്ന് വിടർത്തുകയും അടയ്ക്കുകയും ചെയ്യുന്നത് കാണാം. മുട്ടുമടക്കി അമർന്നിരിക്കുവാൻ തുടങ്ങിയ ശേഷം ആ ശ്രമം ഉപേക്ഷിക്കുന്നതുപോലെ തോന്നിക്കുന്ന ഒരു ചേഷ്ടയും ഇതു പ്രദർശിപ്പിക്കാറുണ്ട്.

ചൂളകാക്കയുടെ പ്രജനനകാലം ഫെബ്രുവരിക്കും സെപ്റ്റംബറിനും ഇടയ്ക്കാണ്. ഓരോ വർഷവും രണ്ടു തവണ മുട്ടയിട്ടു കുഞ്ഞുങ്ങളെ വളർത്തുമെത്രേ. അരുവികളിലും വെള്ളച്ചാട്ടങ്ങൾക്കരികിലും സമീപത്തുമുള്ള പാറകളിലാണ് കൂട് കെട്ടാറ്. കെട്ടിടങ്ങളിലും തീവണ്ടിപ്പാതയ്ക്കും ജലവാഹിനികൾക്കും പോകുന്നതിനായി ഉണ്ടാക്കിയ തുരങ്കങ്ങളിലും ഈ പക്ഷി സധൈര്യം കൂട് കെട്ടും. പുല്ലും വേരുകളും പായലും ചളിമണ്ണും കൊണ്ടുണ്ടാക്കിയ കൂട്ടിൽ രണ്ടോ മൂന്നോ മുട്ടകളാണ് ഓരോ തവണയും ഇടുക.

കാടുകളിലൂടെ ഒഴുകുന്ന അരുവികളുടെയും നദികളുടേയും തീരങ്ങളിൽ ജീവിക്കുന്ന പക്ഷിയാണ് ചൂളകാക്ക. ഇവയെ സാധാരണ പശ്ചിമഘട്ടത്തിലും, സത്പുര പർവതനിര മുതൽ ഉത്തരപടിഞ്ഞാറൻ ഒറീസ്സയിലും വരെ കാണപ്പെടുന്നു. ഇവ കിഴക്കൻ പശ്ചിമഘട്ടത്തിലെ സ്ഥിരതാമസ്സക്കാരാണ്.

സുര്യോദയത്തിനു മുൻപ്‌ തന്നെ കേട്ടുതുടങ്ങുന്നതും മനോഹരമായ ഒരു പാട്ടാണ് ചൂളകാക്കയുടേത്. ഏതോ ഒരു ഗാനത്തിന്റെ ഒരേ വരി ആവർത്തിക്കുന്നതുപോലെയാണ് ശബ്ദിക്കുക. പക്ഷിയുടെ ശബ്ദം, ആനന്ദവും ഉന്മേഷവും അലതല്ലുന്ന ഒരാൾ ചൂളം കുത്തുകയാണ് എന്നു തോന്നാറുള്ളതു കൊണ്ടു ഇംഗ്ലീഷിൽ ഈ പക്ഷിക്ക് ‘ചൂളമടിക്കുന്ന സ്കൂൾക്കുട്ടി’ (whistling schoolboy) എന്നും പേരുണ്ട്.
"കേരളത്തിലെ പക്ഷികൾ", ഇന്ദുചൂഡൻ


</doc>
<doc id="215727" url="https://ml.wikipedia.org/wiki?curid=215727" title="തീവ്രം">
തീവ്രം

നവാഗതനായ രൂപേഷ് പീതാംബരൻ രചനയും സംവിധാനവും നിർവ്വഹിച്ച് 2012-ൽ പുറത്തിറങ്ങിയ മലയാളചലച്ചിത്രമാണ് തീവ്രം. ദുൽഖർ സൽമാൻ, ശിഖ നായർ, ശ്രീനിവാസൻ, റിയ സൈറ എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. വി.സി.ഐ. മൂവിസിന്റെ ബാനറിൽ വി.സി. ഇസ്മയിൽ നിർമ്മിച്ച ചിത്രം വിതരണം ചെയ്തത് എൽ.ജെ. ഫിലിംസ് ആണ്. റോബി എബ്രഹാം സംഗീതസംവിധാനം നിർവ്വഹിച്ച ഈ ചിത്രത്തിന്റെ ഛായാഗ്രഹണം ഹരി നായരും ചിത്രസംയോജനം കപിൽ ഗോപാലകൃഷ്ണനും കൈകാര്യം ചെയ്തിരിക്കുന്നു.


കഥ തുടങ്ങുന്നത് ഒരു കുറ്റകൃത്യം കൊണ്ടാണ് . പിന്നെ രണ്ടു അന്വേശ്നുധ്യഗസ്തന്മാരും അലക്സാണ്ടർ (ശ്രീനിവാസൻ) പിന്നെ അസ്സിസ്സ്റെന്റ്റ് (വിനയ് പോർട്ട്‌ ).ഈ കുറ്റകൃത്യം അലക്സാണ്ടർ കണ്ടുപിടിച്ചതിനു ശേഷം സിറ്റിയിൽ മറ്റൊരു കൃത്യം കൂടി നടക്കുന്നു .ആത് ചെയ്യുന്നത് ഹര്ഷ വര്ധാൻ (ദുൽഖർ സൽമാൻ) തന്റെ ഭാര്യയെ കൊല്ലുന്നതിനു പ്രതികാരമായി ഒരു തെളിവും അവശേഷിപ്പിക്കാതെ ഹര്ഷ അവസാനം ശര്ജഹ്യിലേക്ക് പോകുന്നു .
ഈ കഥ ദുരൂഹതകളുള്ള നായകന്റെ 2 കാലമാണ് വരച്ച് കാട്ടുന്നത്.



</doc>
<doc id="215729" url="https://ml.wikipedia.org/wiki?curid=215729" title="ആര്യങ്കാവ് ധർമ്മശാസ്താക്ഷേത്രം">
ആര്യങ്കാവ് ധർമ്മശാസ്താക്ഷേത്രം

പരശുരാമൻ പ്രതിഷ്ഠനടത്തിയ അഞ്ചുധർമ്മശാസ്താക്ഷേത്രങ്ങളിൽ ഒരെണ്ണമെന്നു് കരുതപ്പെടുന്ന ക്ഷേത്രമാണു് ആര്യങ്കാവ് ധർമ്മശാസ്താക്ഷേത്രം. കൊല്ലം തിരുമംഗലം ദേശീയ പാതയുടെ ഓരത്ത് 35 അടി താഴ്ചയിലാണ് ക്ഷേത്രം. ഈ ക്ഷേത്രത്തിൽ കിഴക്കോട്ട് ദർശനമായ കൗമാര ശാസ്താവാണ് പ്രതിഷ്ഠ. ക്ഷേത്രത്തിലേക്കുള്ള പടവുകൾ പകുതിയിറങ്ങുമ്പോൾ ഇടത്തുവശത്തായി അയ്യപ്പന്റെ കാവൽദൈവങ്ങളായ കറുപ്പസ്വാമിയേയും കറുപ്പായി അമ്മയേയും പതിഷ്ഠിച്ചിട്ടുണ്ട്. പടികൾ അവസാനിക്കുന്നതിനു മുൻപിലായി ഒറ്റക്കല്ലിൽ തീർത്ത തൃക്കല്യാണ മണ്ഡപം. ദ്രാവിഡ നിർമ്മാണശൈലിയിൽ നിർമ്മിച്ചിരിക്കുന്ന പൊക്കമേറിയ തറയാണിത്. ക്ഷേത്രത്തിനു തൊട്ടടുത്തായി കല്ലടയാർ ഒഴുകുന്നു. നാലമ്പലത്തിനുള്ളിൽ പുരുഷന്മാർക്ക് പ്രവേശിക്കാം. എന്നാൽ ശബരിമലയിലേതുപോലെ ഇവിടെയും പത്തിനും 50നും മധ്യേ പ്രായമുള്ള സ്ത്രീകൾക്ക് നാലമ്പലത്തിനുള്ളിൽ പ്രവേശനമില്ല. 

ധനുമാസത്തിലാണ് ഇവിടുത്തെ ഉത്സവം. ആര്യങ്കാവ് ക്ഷേത്രം കേരളം – തമിഴ്‌നാട് അതിർത്തിയിലായതിനാൽ നാലമ്പലത്തിനുള്ളിൽ മലയാളം ആചാരവും ഉത്സവത്തിന് തമിഴ് ആചാരവുമാണ്. ഉത്സവത്തിന്റെ എട്ടാം ദിവസമാണ് തൃക്കല്യാണം.
കൊല്ലം ജില്ലയിലെ പത്തനാപുരം താലൂക്കിലുള്ള ആര്യങ്കാവ് ശ്രീധർമ്മശാസ്താക്ഷേത്രത്തിൽ വർഷാവർഷം നടക്കുന്ന അപൂർവ്വചടങ്ങാണ് തൃക്കല്യാണം. *ക്ഷേത്രത്തിലെ മൂർത്തിയായ ശാസ്താവിന്റെ വിവാഹമാണിത്. വധു തമിഴത്തിയായ മാമ്പഴത്തറ ഭഗവതിയാണ്*.
ആര്യങ്കാവിൽ നിന്ന് പാണ്ഡ്യനാട്ടിലേക്ക് *ആയുധാഭ്യാസപഠനത്തിനായി പോയ ആര്യൻ എന്ന യുവാവിൽ ഗുരുപുത്രിയായ ബ്രാഹ്മണസ്ത്രീ അനുരക്തയായി*. നിത്യബ്രഹ്മചര്യവ്രതം അനുഷ്ഠിക്കാൻ തീരുമാനമെന്ന് ആര്യൻ പറഞ്ഞ് ആവശ്യം നിരാകരിച്ചെങ്കിലും *ആയുധപഠനത്തിനു ശേഷം തിരികെ വന്ന ആര്യനൊപ്പം അവളും വീടുവിട്ടിറങ്ങി*. ആര്യൻ ശാസ്താവിന്റെ ചൈതന്യമായിരുന്നു. *ആര്യങ്കാവിലെത്തിയ അവൾ ശാസ്താവിന്റെ പ്രതിഷ്ഠയിൽ വലയം ചെയ്തു. എന്നാൽ അവിവാഹിതനായ ശാസ്താവിനൊപ്പം സ്ത്രീ വസിക്കുന്നതിനാൽ നാട്ടിൽ പല അസ്വസ്ഥതകളും കണ്ടു വരികയും നാട്ടിലെ പ്രമുഖനായ ഒരു ബ്രാഹ്മണ മാന്ത്രികൻ ദേവിയെ ആവാഹിച്ച് ഒരു മാമ്പഴത്തറയിൽ കുടിയിരുത്തി*. ശേഷം അടുത്ത ശുഭമുഹൂർത്തത്തിൽ (ധനുമാസത്തിൽ) അവരുടെ വിവാഹം നിശ്ചയിക്കുകയും ചെയ്തു. *വിവാഹദിവസം താലികെട്ടിനു തൊട്ടുമുൻപായി ദേവി രജസ്വലയായി ക്ഷേത്രത്തിനു പുറത്താകുകയും വിവാഹം മുടങ്ങുകയും ചെയ്തു, എല്ലാ വർഷവും ഈ ചടങ്ങ് തുടർന്ന് പോരുന്നു*.
ആര്യങ്കാവ് ക്ഷേത്രം കേരളം – തമിഴ്‌നാട് അതിർത്തിയിലായതിനാൽ നാലമ്പലത്തിനുള്ളിൽ മലയാളം ആചാരവും ഉത്സവത്തിന് തമിഴ് ആചാരവുമാണ്. ഉത്സവത്തിന്റെ എട്ടാം ദിവസമാണ് (ധനു 10) തൃക്കല്യാണം. വരനായ ശാസ്താവിന്റെ ബന്ധുജനങ്ങളായി മലയാളികളും (തിരുവിതാംകൂറുകാർ) മാമ്പഴത്തറഭഗവതിയുടെ ബന്ധുക്കളായി തമിഴ് ബ്രാഹ്മണരുമാണ് (സൗരാഷ്ട്ര മാഹജന സംഘാംഗങ്ങൾ) എത്തുന്നത്. മാമ്പഴത്തറയിൽ നിന്ന് ഭഗവതിയെ സൗരാഷ്ട്രക്കാർ വിളിച്ചുകൊണ്ടുവന്നാണ് കല്യാണത്തിന് തയ്യാറെടുക്കുന്നത്. ക്ഷേത്രപരിസരത്തെ കൊട്ടാരത്തിലാണ് ആദ്യചടങ്ങുകൾ. ധനു 9നു പാണ്ഡ്യൻ മുടിപ്പ് ചടങ്ങുകളോടെ നിശ്ചയകല്ല്യാണം. ധനു പത്തിനു തൃക്കല്യാണം. വിവാഹത്തിന്റേതായ എല്ലാ ചടങ്ങുകളും വിഭവസമൃദ്ധമായ സദ്യയുമുണ്ട്. ദേവനേയും ദേവിയേയും പുഷ്പാലംകൃതമായ പല്ലക്കിൽ ഇരുത്തി എഴുന്നള്ളിച്ചാണ് തൃക്കല്യാണ മണ്ഡപത്തിലെ ഊഞ്ഞാൽ പീഠത്തിൽ വിവാഹച്ചടങ്ങുകൾക്കായി കൊണ്ടിരുത്തുന്നത്. *പ്രധാന ചടങ്ങുകൾ തുടങ്ങി താലികെട്ടാവാറാകുമ്പോൾ ദേവി ഋതുമതിയാകും. അതിന്റെ പ്രതീകമായി വധുവിന്റെ ആളുകളുടെ കൂട്ടത്തിലെ കാരണവർ ചുവന്ന പട്ടുയർത്തി വിവാഹം മാറ്റിവച്ചതായി പ്രഖ്യാപിക്കും*. തുടർന്ന് അടുത്ത ദിവസം ശുദ്ധികലശ ചടങ്ങുകളായ കുംഭാഭിഷേകവും കലശാഭിഷേകവും നടത്തി ക്ഷേത്രാശുദ്ധി നീക്കുന്നതോടെ ചടങ്ങുകൾക്ക് അവസാനമാകും.
തിരുവരയൻ വാഴും ആര്യങ്കാവ് ക്ഷേത്രം - മലയാള മനോരമ, 2012 നവംബർ 15 വ്യാഴം. ഡി. ജയകൃഷ്ണൻ (പേജ് 4)


</doc>
<doc id="215731" url="https://ml.wikipedia.org/wiki?curid=215731" title="ആര്യങ്കാവ്">
ആര്യങ്കാവ്

കേരളത്തിലെ കൊല്ലം ജില്ലയിലെ ഒരു സ്ഥലമാണ് ആര്യങ്കാവ്. തമിഴ്നാട് അതിർത്തിയിൽ സ്ഥിതിചെയ്യുന്ന ആര്യങ്കാവിലൂടെയാണ് കൊല്ലം - തിരുമംഗലം ദേശീയപാത കടന്നു പോകുന്നത്. കൊല്ലം ചെങ്കോട്ട റെയിൽ പാതയും ഇതുവഴി കടന്നു പോകുന്നു. ആര്യങ്കാവ് ധർമ്മശാസ്താക്ഷേത്രം, ആര്യങ്കാവ് ചുരം, പാലരുവി വെള്ളച്ചാട്ടം എന്നിവ ഇവിടുത്തെ പ്രധാന ശ്രദ്ധേയതകളാണ്. 
ഈ പ്രദേശത്തിന് ആര്യങ്കാവ് എന്ന പേരു വന്നതിന് പഴമക്കാർ പല വ്യാഖ്യാനങ്ങളും നൽകുന്നുണ്ട്.


</doc>
<doc id="215736" url="https://ml.wikipedia.org/wiki?curid=215736" title="വക്ക">
വക്ക

ഇന്ത്യയിൽ കാണുന്ന ഒരു ചെറുമരമാണ് വക്ക. . ഇലപൊഴിക്കുന്ന ഈ മരം കേരളത്തിലെ ഇലകൊഴിയും വനങ്ങളിൽ കാണുന്നു. വിത്തിന് ജീവനക്ഷമത കുറവാണ്. ഇതിന്റെ തൊലിയിൽ നിന്നും കിട്ടുന്ന നാര് നല്ല ബലമുള്ളതാണ്. ഒരു കാലത്ത് ആനയെ തടി വലിപ്പിക്കാൻ ഉള്ള വടം ഇതിൽ നിന്നുമാണ് നിർമ്മിച്ചിരുന്നത്. പലവിധ ഔഷധങ്ങളുടെ നിർമ്മാണത്തിലും വക്ക ഉപയോഗിക്കുന്നുണ്ട്. പേപ്പർ ഉണ്ടാക്കാനുള്ള നല്ല പൾപ്പ് ഇതിൽ നിന്നും കിട്ടും.



</doc>
<doc id="215744" url="https://ml.wikipedia.org/wiki?curid=215744" title="വഞ്ചി (മരം)">
വഞ്ചി (മരം)

ഇലപൊഴിക്കുന ഇടത്തരം വൃക്ഷമാണ് വഞ്ചി. . ഇന്ത്യ, മ്യാന്മർ, ശ്രീലങ്ക എന്നിവിടങ്ങളിൽ കാണുന്ന വഞ്ചി ഒരു പ്രകാശാർത്ഥിമരമാണ്. തടിക്ക് ഉറപ്പ് കുറഞ്ഞ ഈ മരം Indian willow എന്നറിയപ്പെടുന്നു. മണിപ്പൂരിൽ വഞ്ചിയുടെ പൂക്കൾ ഭക്ഷണമായി ഉപയോഗിക്കാറുണ്ട്. ഊട്ടിയിൽ ഇതിന്റെ കമ്പുകൾ കൊട്ട മെടയാൻ ഉപയോഗിക്കാറുണ്ട്. ബംഗാളിൽ മിക്ക വീടുകളിലും ഇവ നട്ടവളർത്താറുണ്ട്. വേനൽക്കാലത്ത് തടാകങ്ങളിലെ വെള്ളം വേഗം ആവിയായി നഷ്ടപ്പെടാതിരിക്കാൻ വഞ്ചിമരത്തിന്റെ തണൽ സഹായകമാവാറുണ്ട്.



</doc>
<doc id="215747" url="https://ml.wikipedia.org/wiki?curid=215747" title="തിരുവാഭരണം">
തിരുവാഭരണം

ശബരിമല അയ്യപ്പന്റെ ആഭരണങ്ങളെയാണ് തിരുവാഭരണം എന്ന് വിളിക്കുന്നത്. സ്വർണ്ണത്താൽ നിർമ്മിക്കപ്പെട്ട ഇവ പന്തളരാജാവ് ശബരിമല ശാസ്താവിനു നൽകിയതാണെന്ന് വിശ്വസിക്കപ്പെടുന്നു. പന്തളം വലിയകോയിക്കൽ കൊട്ടാരത്തിൽ സൂക്ഷിക്കുന്ന ഇവ മകരവിളക്ക് ദിവസം ശബരിമലയിലെത്തിക്കുകയും അയ്യപ്പവിഗ്രഹത്തിൽ ചാർത്തുകയും ചെയ്യും. മൂന്നു പെട്ടിയിലാണ് തിരുവാഭരണം കൊണ്ടുപോകുന്നത്.


</doc>
<doc id="215750" url="https://ml.wikipedia.org/wiki?curid=215750" title="പോൾ ഡ്യൂക്കാസ്">
പോൾ ഡ്യൂക്കാസ്

അധ്യാപകൻ, നിരൂപകൻ എന്നീ നിലകളിലും അറിയപ്പെടുന്നഫ്രഞ്ച് സംഗീത രചയിതാവായിരുന്നു പോൾ ഡ്യൂക്കാസ് . പ്രചാരം നേടിയ ലാ അപ്രെന്റി സോഴ് സിയർ (ദ് സോഴ് സറേഴ് സ് അപ്രെന്റിസ്) എന്ന ഓർക്കസ് ട്രാസംഗീതത്തിന്റെ (1897) രചനയിലൂടെയാണ് ഡ്യുക്കാ പ്രശസ്തിയിലെത്തിയത്. 1865 ഒക്ടോബർ 1-ന് പാരിസിൽ ജനിച്ചു. 1882-89 കാലയളവിൽ പാരിസ് കൺസർവേറ്ററിയിൽ പഠനം നടത്തുകയും അക്കാലത്ത് സംഗീതരചനയ്ക്ക് പ്രിഡിറോം സമ്മാനം നേടുകയും ചെയ്തു.

1892-ൽ കൊർണീലിയറുടെ നാടകത്തിനുവേണ്ടി നടത്തിയ സംഗീതരചനയിലൂടെയാണ് ഡ്യൂക്കാ ശ്രദ്ധേയനായത്. 1896-ൽ സിംഫണി രചനയുമായി വീണ്ടും രംഗത്തു വന്നു. 1897-ൽ ഏറ്റവും മികച്ച രചനയായ സോഴ് സ്റേഴ് സ് അപ്രെന്റിസ് അവതരിപ്പിച്ചു. ഗെയ്ഥെയുടെ ഒരു ആഖ്യാനകാവ്യത്തെ ആസ്പദമാക്കിയാണ് ഈ രചന നിർവഹിച്ചിരിക്കുന്നത്.

ഡ്യുക്കായുടെ ഡൊണാറ്റാ, വേരിയേഷൻസ്, ഇന്റർല്യൂഡ് എന്നിവ 20-ആം നൂറ്റാണ്ടിലെ മികച്ച ഫ്രഞ്ച് പിയാനോ രചനകളിൽ ഉൾപ്പെടുന്നു. "ഏരിയൽ എറ്റ് ബാർബെ ബ്ലൂ" എന്ന പേരിൽ ഒരു ഓപ്പറയും ഡ്യുക്കാ രചിക്കുകയുണ്ടായി. ഫ്രഞ്ച് ലിറിക് തിയെറ്ററിലെ ഒരു മാസ്റ്റർപീസായി ഈ രചന കരുതപ്പെടുന്നു. 1912-ൽ രചിച്ച ലാപേരി എന്ന ബാലെയാണ് ശ്രദ്ധേയമായ മറ്റൊരു രചന. പൂർണതാവാദിയായിരുന്ന ഇദ്ദേഹം സ്വന്തം രചനകൾ പലതും ജീവിതാവസാനത്തിനു തൊട്ടു മുമ്പ് നശിപ്പിക്കുകയുണ്ടായി.

ഒരു മികച്ച സംഗീതാധ്യാപകനായിരുന്ന ഡ്യുക്കാ ദീർഘകാലം പാരിസ് കൺസർവേറ്റിയിൽ "പ്രൊഫസർ ഒഫ് കോമ്പൊസിഷൻ" ആയിരുന്നു. പല പ്രസിദ്ധീകരണങ്ങളുടേയും സംഗീത നിരൂപകനായും സേവനമനുഷ്ഠിച്ചിട്ടുണ്ട്. സംഗീതരചനയുടെ മേന്മയിൽ നിഷ് കർഷത പാലിച്ചിരുന്ന ഡ്യുക്കാ പരിമിതമായ രചനകളേ നടത്തിയിരുന്നുള്ളൂ എങ്കിലും അവയിലൂടെ തന്റെ കലാവൈദഗ്ദ്ധ്യം പ്രകടിപ്പിക്കാനും കലാലോകത്തിന്റെ പ്രശംസ നേടിയെടുക്കാനും കഴിഞ്ഞിരുന്നു. 1935 മേയ് 17-ന് പാരിസിൽ അന്തരിച്ചു.




</doc>
<doc id="215751" url="https://ml.wikipedia.org/wiki?curid=215751" title="പന്തളം വലിയകോയിക്കൽ ക്ഷേത്രം">
പന്തളം വലിയകോയിക്കൽ ക്ഷേത്രം

പന്തളം രാജവംശത്തിന്റെ കുടുംബക്ഷേത്രമാണ് പന്തളം വലിയകോയിക്കൽ ധർമ്മശാസ്താക്ഷേത്രം. പന്തളം കൊട്ടാരത്തിനു സമീപത്തു തന്നെയാണ് ക്ഷേത്രവും സ്ഥിതിചെയ്യുന്നത്. മകരവിളക്കിനായി തിരുവാഭരണ ഘോഷയാത്ര തൂടങ്ങുന്നത് പന്തളം വലിയകോയിക്കൽ ക്ഷേത്രത്തിൽ നിന്നാണ്. മണ്ഡലകാലത്ത് ഇവിടെ വളരെയധികം തീർത്ഥാടകർ വന്നെത്താറുണ്ട്.


</doc>
<doc id="215752" url="https://ml.wikipedia.org/wiki?curid=215752" title="ഫോക്സ്‌പ്രോ">
ഫോക്സ്‌പ്രോ

വളരെ ജനപ്രീതിയാർജ്ജിച്ച ഒരു ഡേറ്റാബേസ് സംവിധാനവും പ്രോഗ്രാമിങ് ഭാഷയുമാണ് ഫോക്സ്‌പ്രോ. ഡീബേസിനനുരൂപമായി 1984-ൽ ഫോക്സ് സോഫ്റ്റ്‌വേർ ആണ് ഇത് തയ്യാറാക്കിയത്. ഫോക്സ്ബേസ് എന്നായിരുന്നു ആദ്യത്തെ പേര്. 1992 മാർച്ചിൽ ഇതിന്റെ ഉടമസ്ഥാവകാശം മൈക്രോസോഫ്റ്റ് സ്വന്തമാക്കുകയും ഫോക്സ്‌പ്രോ 2.6 പതിപ്പിനു ശേഷം വിഷ്വൽ ഫോക്സ്‌പ്രോ എന്ന് പേരുമാറ്റുകയും ചെയ്തു.

ഫോക്സ്പ്രോയുടെ ആദ്യകാലപതിപ്പുകൾ ഡോസ്, മാക് എന്നീ ഓപ്പറേറ്റിങ് സിസ്റ്റങ്ങൾക്കുവേണ്ടിയായിരുന്നു. ഫോക്സ്പ്രോ 2.6 പതിപ്പ് ഈ ഓപ്പറേറ്റിങ് സിസ്റ്റങ്ങൾക്കു പുറമെ വിൻഡോസിനും യുനിക്സിനും വേണ്ടി പുറത്തിറക്കിയിരുന്നു. എന്നാൽ ഇതിനു ശേഷമുള്ള പതിപ്പുകൾ വിൻഡോസിനുവേണ്ടി മാത്രമാണ്.


</doc>
<doc id="215754" url="https://ml.wikipedia.org/wiki?curid=215754" title="പന്തളം കൊട്ടാരം">
പന്തളം കൊട്ടാരം

പന്തളം രാജവംശത്തിന്റെ വാസസ്ഥലമാണ് പന്തളം വലിയകോയിക്കൽ കൊട്ടാരം. എം.സി. റോഡിൽ നിന്ന് കഷ്ടിച്ച് 250 മീറ്റർ മാറി അച്ചൻകോവിലാറിന്റെ കരയിലാണ് ഇത് സ്ഥിതി ചെയ്യുന്നത്. തിരുവാഭരണം സൂക്ഷിച്ചിരിക്കുന്ന കെട്ടിടവും തേവാരപ്പുരയും മറ്റും ഇതിനടുത്താണ്. നിരവധി എഴുത്തോലകളും മറ്റും ഇവിടെ ഉണ്ട്. . പഴയ കൊട്ടാരത്തിന്റെ ഭൂരിഭാഗവും കാലപ്പഴക്കത്താൽ നശിച്ചെങ്കിലും ചുരുങ്ങിയ ഭാഗങ്ങൾ ഇപ്പോഴും കാണാം.


</doc>
<doc id="215764" url="https://ml.wikipedia.org/wiki?curid=215764" title="അദ്ധ്വാനം">
അദ്ധ്വാനം

ശാരീരികഅഥവാകയികാഅദ്ധ്വാനം, മാനസികഅഥവാബൌദ്ധീകഅദ്ധ്വാനം ഈരണ്ട് രൂപത്തിൽ അദ്ധ്വാനത്തെ തരംതിരിക്കാം. ബൌദ്ധീകഅദ്ധ്വാനശക്തി കായികാഅദ്ധ്വാനം കുറയ്ക്കും. ആധുനിക യുഗത്തിൽ സാങ്കേതിക വിദ്യ വൻ തോതിൽ വികസിക്കുകയും ശാരീരിക അദ്ധ്വാനം കുറയുകയും ചെയ്തിരിക്കുന്നു.

</doc>
<doc id="215790" url="https://ml.wikipedia.org/wiki?curid=215790" title="വയനകം">
വയനകം

കൊല്ലം ജില്ലയിലെ ഓച്ചിറ ഗ്രാമപഞ്ചായത്തിൽ ഉള്ള ഒരു സ്ഥലമാണ് വയനകം. ഓച്ചിറ റെയിൽവേ സ്റ്റേഷൻ ഇവിടെയാണ്


</doc>
<doc id="215806" url="https://ml.wikipedia.org/wiki?curid=215806" title="തലക്കരം">
തലക്കരം

കേരളത്തിൽ രാജഭരണകാലത്ത് പ്രജകളിൽ നിന്ന് ഈടാക്കിയിരുന്ന ഒരു നികുതിയാണു തലക്കരം. പുരുഷൻമാരിൽനിന്ന് ഈടാക്കിയിരുന്ന നികുതിക്ക് തലക്കരമെന്നും, തിരുവിതാംകൂർ രാജ്യത്ത് സ്ത്രീകളിൽ നിന്നുള്ളതിന് മുലക്കരം എന്നും പറഞ്ഞിരുന്നു. ഈഴവർ മുതൽ താഴോട്ടുള്ള ജാതികളിൽ നിന്നാണ് ഇത്തരം കരങ്ങൾ പിരിച്ചിരുന്നത്. പലരും തെറ്റായി ധരിച്ചിരിക്കുന്നത് പോലെ മുലകളുടെ വലിപ്പം അനുസരിച്ചോ, മാറ് മറയ്ക്കാൻ വേണ്ടിയുള്ള അവകാശത്തിനു വേണ്ടിയോ നൽകേണ്ടിയിരുന്ന നികുതി അല്ല മുലക്കരം. ഇപ്പോഴത്തെ വരുമാന നികുതി പോലെയായിരുന്നു തലക്കരവും മുലക്കരവും. രണ്ടു ചക്രമായിരുന്നു നികുതി എന്നും 1937 ൽ പ്രസിദ്ധീകരിച്ച ട്രാവൻകൂർ ട്രൈബ്സ് ആൻഡ് കാസ്റ്റ്സ് എന്ന ഗ്രന്ഥത്തിൽ എൽ.ആർ.കൃഷ്ണ അയ്യർ വ്യക്തമാക്കിയിരിക്കുന്നു. 

എന്നാണ് ഇത്തരം നികുതികളെക്കുറിച്ച് ശാമുവൽ മറ്റിയർ രേഖപ്പെടുത്തിയിട്ടുള്ളത്. തലക്കരത്തിനും മുലക്കരത്തിനും പുറമേ ഏണിക്കരം, വലക്കരം, വണ്ടിക്കരം, ഏഴ, കോഴ, തപ്പ്, പിഴ, പുരുഷാന്തരം, ദത്തുകാഴ്ച, പൊന്നരിപ്പ്, അടിമപ്പണം തുടങ്ങി താഴ്ന്ന ജാതിക്കാരുടെ ശരീരത്തിനും അവയവങ്ങൾക്കും ഉപകരണങ്ങൾക്കും വരെ കരം ഈടാക്കിയിരുന്നു. 

പതിനാറിനും മുപ്പത്തിഅഞ്ചിനും ഇടയിലുള്ള അവർണ്ണർ ഈ കരം കൊടുക്കണമായിരുന്നു. ഇത്തരം നികുതികളെ പൊതുവിൽ തലവര എന്നാണ് പറഞ്ഞിരുന്നത്. 

കരംപിരിക്കുന്ന ഉദ്യോഗസ്ഥരുടെ ശല്യം സഹിക്കാതായപ്പോൾ, ചേർത്തലത്താലൂക്കിലെ ഒരു കണ്ടപ്പന്റെ ഭാര്യ “നങ്ങേലി’’, അവരുടെ രണ്ടു മുലകളും ഛേദിച്ചുകളഞ്ഞ്, ഇനി മുലക്കരം തരേണ്ടതില്ലല്ലോയെന്ന് ചോദിച്ചതായി പറയപ്പെടുന്നു. വൈകുന്നേരത്തോടെ നങ്ങേലി രക്തം വാർന്ന് മരിച്ചു എന്നാണ് കഥ. നങ്ങേലിയുടെ ശവദാഹം നടന്നുകൊണ്ടിരിക്കേ കത്തിയമർന്ന ചിതയിലേക്ക് എടുത്തുചാടി ഭർത്താവായ കണ്ടപ്പനും രക്തസാക്ഷിയായി.


</doc>
<doc id="215820" url="https://ml.wikipedia.org/wiki?curid=215820" title="ഫിലിംഫെയർ പുരസ്കാരം">
ഫിലിംഫെയർ പുരസ്കാരം

ഹിന്ദി ചലച്ചിത്ര രംഗത്ത് മികച്ച വ്യക്തികൾക്ക് ദി ടൈംസ് ഗ്രൂപ്പ് വർഷംതോറും നൽകിവരുന്ന പുരസ്കാരമാണ് ഫിലിംഫെയർ പുരസ്കാരം. 1954 ൽ തുടങ്ങിവെച്ച ഈ പുരസ്കാരം ഹിന്ദി ചലച്ചിത്ര രംഗത്ത് പഴയതും പ്രമുഖമായതുമായ പുരസ്കാര ചടങ്ങാണ്.

ദക്ഷിണേന്ത്യൻ ചലച്ചിത്ര രംഗത്തെ മികച്ച വ്യക്തികൾക്കുള്ള പുരസ്‌കാരങ്ങൾ ഫിലിംഫെയർ പുരസ്‌കാരം സൗത്ത് എന്ന പേരിൽ നൽകിവരുന്നു.



</doc>
