<doc id="231382" url="https://ml.wikipedia.org/wiki?curid=231382" title="മാർക്കസ് ലിചീനിയസ് ക്രാസ്സുസ്">
മാർക്കസ് ലിചീനിയസ് ക്രാസ്സുസ്

മാർക്കസ് ലിചീനിയസ് ക്രാസ്സുസ് (Latin: M·LICINIVS·P·F·P·N·CRASSVS) (115 BC – 53 BC) പ്രാചീന റോമൻ റിപ്പബ്ലിക്കിലെ ഒരു സൈന്യാധിപനും രാഷ്ട്രീയ നേതാവുമായിരുന്നു. ഇദ്ദേഹം റോമൻ റിപ്പബ്ലിക്കിലെ ഒന്നാം ത്രിമൂർത്തി ഭരണകൂടത്തിലെ ഒരംഗവും, ചരിത്രം കണ്ട ഏറ്റവും വലിയ ധനികന്മാരിൽ ഒരാളുമാണ്. റിയൽ എസ്റ്റേറ്റ് ഊഹക്കച്ചവടം ചെയ്തിട്ടാണ് ഇദ്ദേഹം ഇത്രയും ധനം സ്വരുക്കൂട്ടിയത്. ഒരു പക്ഷേ ഇദ്ദേഹമാണ് മനുഷ്യ ചരിത്രത്തിലെ ആദ്യത്തെ റിയൽ എസ്റ്റേറ്റ് രാജാവ്. സുള്ള കോൺസലും പിന്നീട് ഡിക്റ്റേറ്ററുമായിരുന്ന കാലത്ത് ഇദ്ദേഹം റോമൻ സൈന്യത്തിലെ സൈന്യാധിപന്മാരിലൊരാളായിരുന്നു. ഇക്കാലത്താണ് ഇദ്ദേഹം റിയൽ എസ്റ്റേറ്റ് ഊഹക്കച്ചവടം വഴി റോമൻ ചരിത്രം കണ്ട ഏറ്റവും വലിയ ധനാഡ്യനായത്. ഇതിനിടെ സ്പാർട്ടക്കസിനെ ഒതുക്കിയ സേനാനായകൻ എന്ന നിലയിലും ഇദ്ദേഹം പേരെടുത്തിരുന്നു. സ്പാർട്ടക്കസുമായുള്ള സംഘട്ടനങ്ങൾക്ക് ശേഷം ഇദ്ദേഹം ജൂലിയസ് സീസർ പോംപി എന്നിവരുടെ കൂടെ രൂപീകരിച്ച ആദ്യത്തെ ത്രിമൂർത്തി ഭരണകൂടത്തിലുണ്ടായിരുന്നു. 


</doc>
<doc id="231385" url="https://ml.wikipedia.org/wiki?curid=231385" title="കാട്ടീന്ത">
കാട്ടീന്ത

നിലന്തെങ്ങ്, കാട്ടീന്തൽ എന്നെല്ലാം പേരുകളുള്ള കാട്ടീന്ത ഒരു ഏഷ്യൻ വംശജനായ, പനവർഗ്ഗത്തിൽപ്പെട്ട ഒരു മരമാണ്.. കള്ള് ചെത്താറുണ്ട്. പുളിക്കാത്ത കള്ളിനു നല്ല മധുരമാണ്. കായ തിന്നാൻ കൊള്ളാം. വേഗം വളരുന്ന ഈ വൃക്ഷം വരൾച്ചയെ പ്രതിരോധിക്കുന്നതാണ്. ഇന്ത്യയിലെ തുറന്ന കാടുകളിലും പുൽമേടുകളിലും കാണുന്നു. കാഴ്ചയിൽ ഈന്തപ്പനയുമായി വളരെ സാമ്യമുണ്ട്.

ഇംഗ്ളീഷ് : ("Wild date palm", "Sugardate palm", "Indian wild date")

സംസ്കൃതം : ഖർജ്ജൂർ, മധുക്ഷീരി



</doc>
<doc id="231404" url="https://ml.wikipedia.org/wiki?curid=231404" title="സി/2011 എൽ4">
സി/2011 എൽ4

2011 ജൂൺ മാസത്തിൽ കണ്ടെത്തിയ ധൂമകേതുവാണ് പാൻസ്റ്റാർ എന്നറിയപ്പെടുന്ന C/2011 L4. 2013 മാർച്ച് മാസത്തിൽ ഇതിനെ നഗ്നനേത്രങ്ങളാൽ കാണാനാകുമെന്ന് പ്രതീക്ഷിക്കുന്നു. ഹവായ് ദ്വീപസമൂഹത്തിലെ മാവുഇ എന്ന ദ്വീപിൽ സ്ഥിതിചെയ്യുന്ന പാൻസ്റ്റാർ ദൂരദർശിനി ഉപയോഗിച്ചാണ് ഇത് കണ്ടെത്തിയത്.

2011 ജൂൺ മാസത്തിൽ C/2011 L4നെ കണ്ടെത്തുമ്പോൾ ഇതിന്റെ കാന്തിമാനം 19 മാത്രമായിരുന്നു. 2012 മെയ് മാസത്തിൽ ഇതിന്റെ കാന്തിമാനം 13.5 ആയി. 2012 ഒക്ടോബറിൽ കോമയുടെ വലിപ്പം 1,20,000 കി.മീറ്റർ ആണെന്നു കണക്കാക്കി. പാൻസ്റ്റാർസ് ധൂമകേതു ഭൂമിയോട് ഏറ്റവും അടുത്ത് വരുന്ന മാർച്ച് 5ന് ഭൂമിയുമായുള്ള അതിന്റെ അകലം 1.09 സൗരദൂരം ആയിരിക്കും. ഇത് സൂര്യനോട് ഏറ്റവും അടുത്തു വരുന്നത് 2013 മാർച്ച് 13ന് ആയിരിക്കും.

ഒർട്ട് മേഘത്തിൽ നിന്നാണ് C/2011 L4 വരുന്നത്. ഇതിന്റെ പ്രദക്ഷിണകാലയളവ് 1,10,000 വർഷങ്ങളാണ് എന്ന് കണക്കാക്കിയിട്ടുണ്ട്.



</doc>
<doc id="231421" url="https://ml.wikipedia.org/wiki?curid=231421" title="സൂപ്പർ ബൗൾ പരസ്യകല">
സൂപ്പർ ബൗൾ പരസ്യകല

അമേരിക്കൻ ഐക്യനാടുകളിൽ വർഷം തോറും ഏറ്റവുമധികം ആളുകൾ ടി.വി.യിൽ കാണുന്ന പരിപാടിയാണ് സൂപ്പർബൗൾ. 11.1 കോടി ആളുകൾ വീക്ഷിച്ച 2011ലെ പതിനഞ്ചാം സൂപ്പർബൗൾ മത്സരമാണ് നിലവിൽ അമേരിക്കൻ ചരിത്രത്തിൽ ഏറ്റവുമധികം ആളുകൾ വീക്ഷിച്ച ടെലിവിഷൻ പ്രോഗ്രാം. അതുപോലെ ലോകത്തിൽ വച്ചുതന്നെ ഏറ്റവുമധികം ആളുകൾ വീക്ഷിക്കുന്ന സ്പോർട്ട്സ് പരിപാടികളിലൊന്നുമാണ് സൂപ്പർബൗൾ. യുവേഫ ചാമ്പ്യൻസ് ലീഗ് ഫൈനൽസിനുശേഷം രണ്ടാം സ്ഥാനമാണ് സൂപ്പർ ബൗളിന്. ഇത്രയധികം പ്രേക്ഷകരെ ഒരുമിച്ചു കിട്ടുന്ന ഒരു ടെലിവിഷൻ പരിപാടി വേറെയില്ലാത്തതിനാൽ മിക്ക കച്ചവടക്കാരും തങ്ങളുടെ ഉപഭോക്താക്കളെ സമീപിക്കാൻ ഏറ്റവും പറ്റിയ അവസരമായി സൂപ്പർ ബൗൾ കാണുന്നു. ബഡ്‌വൈസർ പോലുള്ള പ്രമുഖ നിർമ്മാതാക്കൾ തങ്ങളുടെ ഏറ്റവും മികച്ച പരസ്യങ്ങൾ ഇറക്കുന്നത് സൂപ്പർ ബൗളിന്റെ അവസരത്തിലാണ്. അതുപോലെ ചെറുകിട ഉപയോക്താക്കൾക്ക് പരസ്യത്തിലൂടെ ഒരു പേരു നേടാനുള്ള അവസരവുമാണ് ഇത്. വർഷം തോറും വർധിക്കുന്ന ആവശ്യകതമൂലം സൂപ്പർബൗളിൽ പരസ്യം ചെയ്യാനുള്ള തുക കുത്തനെ ഉയർന്ന് 2013ലെ പതിനാറാം സൂപ്പർ ബൗളിൽ മുപ്പതു സെക്കൻഡ് പരസ്യം ചെയ്യാനുള്ള ചെലവ് 20 കോടി രൂപയ്ക്കു (4 ദശലക്ഷം യു.എസ്. ഡോളർ) മുകളിലാണ്. 

വർഷങ്ങളിലൂടെ സൂപ്പർബൗൾ പരസ്യങ്ങൾ ഒരു അനന്യസാംസ്കാരിക പ്രതിഭാസമായി രൂപപ്പെട്ടിട്ടുണ്ട്. പലരും പരസ്യം കാണാൻ മാത്രമാണ് സൂപ്പർ ബൗൾ മത്സരം കാണാറ്. ഇതിനോടൊക്കെയൊപ്പം ഏറ്റവും മികച്ച പ്രേക്ഷകപ്രതികരണം ഏതു പരസ്യത്തിനാണ് എന്നറിയാൻ യു.എസ്.എ. ടുഡേ ആഡ് മീറ്റർ പോലുള്ള ദേശീയ സർവ്വേകളും ശ്രമിക്കുന്നു.



</doc>
<doc id="231433" url="https://ml.wikipedia.org/wiki?curid=231433" title="പഞ്ചശീലതത്വങ്ങൾ">
പഞ്ചശീലതത്വങ്ങൾ

1954-ൽ ചൈനയുമായി അതിർത്തിതർക്കം ഉണ്ടായപ്പോൾ ഇന്ത്യ ചൈനയുമായി ഒപ്പിട്ട കരാറാണ് പഞ്ചശീലതത്വങ്ങൾ.ജവഹർലാൽ നെഹ്റുവും ചൈനീസ് പ്രധാനമന്ത്രി ചൗ എൻ ലായുമാണ് സംയുക്ത പ്രസ്താവനയിൽ ഒപ്പുവച്ചത്. 1954 ഏപ്രിൽ 29 നായിരുന്നു പരസ്പരം ഒപ്പു വെച്ചത്. ചൈനയുമായി ഒപ്പിട്ട കരാറാണ് പഞ്ചശീലതത്വമെങ്കിലും എല്ലാ രാജ്യങ്ങളോടുമുളള ഇന്ത്യയുടെ സമീപനം അതു തന്നെയായിരുന്നു. 


ഇവയാണ് പഞ്ചശീലതത്വങ്ങൾ. ഇന്ത്യയും ചൈനയും തമ്മിൽ 1954ൽ ഒപ്പുവെച്ച കരാറാണ് പഞ്ചശീലതത്വങ്ങളിൽ അടിസ്ഥാനമാക്കി ഉണ്ടാക്കിയ ആദ്യത്തെ ഉടമ്പടി.


</doc>
<doc id="231434" url="https://ml.wikipedia.org/wiki?curid=231434" title="പൂമ്പാറ്റ (ദ്വൈവാരിക)">
പൂമ്പാറ്റ (ദ്വൈവാരിക)

മലയാള ബാലസാഹിത്യശാഖയ്ക്ക് മികച്ച സംഭാവനകളും വ്യാപകമായ ഉത്തേജനവും നല്കിയ കുട്ടികൾക്കായുള്ള ഒരു ആനുകാലിക പ്രസിദ്ധീകരണമായിരുന്നു പൂമ്പാറ്റ. മഹാകവി കുമാരനാശാൻ ആണ് ഈ പ്രസിദ്ധീകരണത്തിന് പൂമ്പാറ്റ എന്ന പേരു നൽകിയത്. ഇത് ആദ്യം ബ്ലാക്ക് ആൻഡ്‌ വൈറ്റ് മാസിക ആയിരുന്നു. 1964-ൽ പ്രസിദ്ധീകരണമാരംഭിച്ച ഇതിന്റെ സ്ഥാപകൻ സാഹിത്യകാരനും വിവർത്തകനും ആയ പി.ഏ.വാര്യർ (പി. അച്യുതവാര്യർ) ആയിരുന്നു. പിന്നീട് ഇതിന്റെ പ്രസിദ്ധീകരണം കൊച്ചിയിലെ പൈ & കമ്പനി ഏറ്റെടുത്തപ്പോഴാണ് ഇതിന് ഏറ്റവും വ്യാപകമമായ പ്രചാരം ഉണ്ടായത്; ആ സമയത്ത് ഇതിന്റെ പത്രാധിപത്യം വഹിച്ചത് എൻ.എം. മോഹനൻ (ചുമതലാകാലം: 1978-82) ആർ. ഗോപാലകൃഷ്ണൻ (ചുമതലകാലം: 1982-1986) എിവരാണ്.  അക്കാലത്ത് ഇത് ഇന്ത്യയിലെ തന്നെ ഏറ്റവും പ്രചാരമുള്ള ബാലപ്രസിദ്ധീകരണമെന്ന നിലയിലേയ്ക്കുയർന്നിരുന്നു. കപീഷ്, കിഷ്കു, പൂമ്പാറ്റ രാജകുമാരി, പങ്കതന്ത്രം എന്നീ ചിത്രകഥകൾ പൂമ്പാറ്റയിൽ പ്രസിദ്ധീകരിച്ചു വന്നു. 1996 കളുടെ അന്ത്യത്തോടെ ആദ്യഘട്ട പ്രസിദ്ധീകരണം നിലച്ചു.

അനന്ത് പൈ ആയിരുന്നു ഇതിന്റെ പ്രസാധകൻ. അനന്ത പൈക്ക് പൂമ്പാറ്റയിൽ അവകാശം ഒന്നും ഇല്ലായിരുന്നു. കപിഷിന്റെ കഥ എഴുതിയെന്നു മാത്രം. ഇതു വരച്ചത് മലയാളിയായ ഇരിങ്ങാലക്കുടയിലുള്ള മോഹൻദാസ് ആയിരുന്നു.

1978 ൽ എസ് . വി പൈ പൂമ്പാറ്റ വാങ്ങിയ ശേഷം എൻ . എം മോഹനൻ പത്രാധിപർ ആയി, ഇന്ദുചൂഡൻ സഹായിയായി, വാസു, എ എൻ ചന്ദ്രൻ എന്നിവർ ചിത്രകാരന്മാർ ആയിരുന്നു. പിന്നീടു ആർ. ഗോപാലകൃഷ്ണൻ പൂമ്പാറ്റയുടെ പത്രാധിപർ ആയി. (മോഹൻ പിന്നീടു 1982 ൽ ബാലരമയിലേക്കു പോയി. മോഹനോടൊപ്പം ഇന്ദുചൂഡനും ചന്ദ്രനും പിന്നീടു ബാലരമയിൽ ചേക്കേറി ) പിന്നീടു വേണു വാരിയത്ത് ഉദയ് ലാൽ എന്നിവർ ഗോപാലകൃഷ്ണനെ സഹായിച്ചു.

സിപ്പി പള്ളിപ്പുറം , ഡോ. സെബാസ്റ്റ്യൻ പോൾ , വിക്ടർ ലീനുസ്, അനന്ത പൈ തുടങ്ങിയവർ ആയിരുന്നു അന്നത്തെ പൂമ്പാറ്റയുടെ കരുത്ത്. ചിത്ര കഥകൾക്ക് കൂടുതൽ പ്രാധാന്യം നല്കി. പുതുമയുള്ള ലേഖനങ്ങൾ ലളിതമായി അവതരിപ്പിച്ചു. കഥകൾക്കും പുതുമ കൊണ്ടുവന്നു. ശാസ്ത്ര ലേഖനങ്ങൾ പോലും വളരെ രസകരമായി അവതരിപ്പിക്കുന്നതിൽ മോഹൻ വിജയിച്ചു. പൈകോ യിൽ നല്ല ലൈബ്രറി ഉണ്ടായിരുന്നത് കൊണ്ട് നല്ല ഉള്ളടക്കം പൂമ്പാറ്റയുടെ മുഖമുദ്രയായി. ഇംഗ്ലീഷിലും ഹിന്ദിയിലും പ്രസിദ്ധീകരിച്ചിരുന്ന കപിഷ് മലയാളത്തിൽ ആദ്യം വന്നത് പൂമ്പാറ്റയിൽ ആയിരുന്നു. ഇതു കുട്ടികളുടെ ഹരമായി മാറി. മോഹനൻ പോയപ്പോൾ ചന്ദ്രൻ ചൂലിശ്ശേരിയെ ബാലരമയിലേക്ക് കൊണ്ടുപോയി. പൂമ്പാറ്റയുടെ പല കഥകളും പേര് മാറി അതേപടി ബാലരമയിൽ വന്നു. കലുലു അത്തരത്തിൽ ഒന്നായിരുന്നു. നേരത്തെ ബ്രേർ റാബിറ്റ് എന്ന ഇംഗ്ലീഷ് മുയൽ കഥ പി . എ വാരിയർ പൂമ്പാറ്റയിൽ കൊടുത്തിരുന്നു. മുയലിന്റെ കഥ എന്നായിരുന്നു പേര്. ഇതു പിന്നീട് മോഹൻ കലുലുവാക്കി. കലുലു പിന്നീടു പോപ്പി ആയി. അതുപോലെ പൈകോ പൂമ്പാറ്റ പ്രസാധനം അവസാനിപ്പിച്ചപ്പോൾ കപീഷ് ബാലരമയിലേക്ക് മാറി. 

മാധ്യമപ്രവർത്തകനും സാഹിത്യകാരനും പരിഭാഷകനുമായ പി.ഏ. വാര്യർ ആകാശവാണിയിൽ നിന്ന് മൂന്നുവർഷത്തെ കരാർ ജോലി അവസാനിപ്പിച്ച് 1964-ൽ സ്വതന്ത്രനായപ്പോൾ ഉണ്ടായ ആശയമാണ് 'പൂമ്പാറ്റ'യുടെ തുടക്കം. ഇന്ത്യൻ കമ്മ്യൂണിസ്റ്റ് പാർട്ടിയുടെ സഹയാത്രികനായ അദ്ദേഹത്തിന് വിപുലമായ സുഹൃത് വലയം ഉണ്ടായിരുന്നു. 'പൂമ്പാറ്റ' മാസികയായി പ്രസിദ്ധീകരിക്കാനാരംഭിച്ചതിനോടൊപ്പം അദ്ദേഹം അതിന്റെ അച്ചടിക്കായി അതെ പേരിൽ ഒരു അച്ചടിശാലയും ആരംഭിച്ചു. 1/8 ഡിമൈ സൈസ്സായിരുന്നു പൂമ്പാറ്റയുടെ തുടക്കം മുതൽ. ആദ്യകാല പൂമ്പാറ്റയിൽ പ്രമുഖരായ ബാലസാഹിത്യകാരന്മാരെ അണിനിരത്തുവാൻ കഴിഞ്ഞു; വിശ്വസാഹിത്യവുമായി ഉറ്റപരിചയം നേടിയിരുന്ന പി.ഏ. വാര്യർ അവയിൽ പലതും മലയാളത്തിലാക്കി പ്രസിദ്ധീകരിച്ചു. 'മുയലിന്റെ കൗശലം', 'ജെനിങ്ങ്‌സ് കഥകൾ' തുടങ്ങിയ വളരെ പ്രസിദ്ധി നേടിയ പ്രതിമാസ തുടർക്കഥാപംക്തികളായിരുന്നു. 'ബ്രേയർ റാബിറ്റ്' കഥകൾ ആയിരുന്നു 'മുയലിന്റെ കൗശല' മായി അവതരിപ്പിച്ചിരുന്നത്. അന്തോണി ബുക്ക്‌റിഡ്ജിന്റെ 'ജെന്നിങ്ങ്‌സ്' എന്ന കഥാപാത്രത്തെ അടിസ്ഥാനമാക്കിയുള്ള കഥകളുടെ പരിഭാഷകളായിരുന്നു 'ജെന്നിങ്ങ്‌സ് കഥകൾ'. 'അമ്മാവൻ വിളിക്കുന്നു' എന്ന ശീർഷകത്തിലുള്ള പത്രാധിപക്കുറിപ്പുകളും 'കൂട്ടുകാരും അമ്മാവനും' എന്ന ചോദ്യോത്തരപംക്തിയും വായനക്കാരുമായുള്ള സമ്പർക്കത്തിന് വഴിയൊരുക്കി. പി.നരേന്ദ്രനാഥിന്റെ 'പങ്ങുണ്ണി' തുടങ്ങിയ നോവലുകളും പൂമ്പാറ്റയിൽ ഖണ്ഡശഃ പ്രസിദ്ധീകരിച്ചിരുന്നു.

'ലറ്റർപ്രസ്സ്' അച്ചടിയുടെ പരിമിതികൾക്കുള്ളിൽ നിന്ന് ചിത്രങ്ങൾ ചേർക്കുന്നതിൽ പി.ഏ.വാര്യർ ശ്രദ്ധിച്ചിരുന്നു. 'മുയലിന്റെ കൗശല'ത്തിൽ ഇംഗ്ലീഷ് 'ബ്രേയർ റാബിറ്റ്' പുസ്തകങ്ങളിൽ കണ്ടുവരുന്നവിധമുള്ള 'അനിമെറ്റഡ്' ചിത്രങ്ങൾതന്നെയായിരുന്നു, മറ്റുള്ളവ അന്നത്തെ മാസികാ ചിത്രണരീതിയിലുള്ള രേഖാചിത്രങ്ങളും. മാധവൻനായരെപ്പോലുള്ള പ്രസിദ്ധന്മാരും ഇതിൽ വരച്ചിരുന്നു. മുരളി (എം.പി. മുരളീധരൻ) ഒരു മുഖ്യചിത്രകാരനായിരുന്നു; ബീംജി, പനയ്ക്കൽ എന്നീ ഒപ്പുകളൊടെയും ചിത്രങ്ങൾ പ്രത്യക്ഷപ്പെട്ടിരുന്നു. സോമനാഥിന്റെ കാർട്ടൂണുകളല്ലാതെ ചിത്രകഥകൾ ഒന്നുമുണ്ടായിരുന്നില്ല.

പലവർഷങ്ങളിലും മദ്ധ്യവേനൽക്കാലത്ത് കൂടുതൽ പേജുകളോടെ വലിയ സൈസ്സിൽ (1/4 ഡിമെ) വിശേഷാപ്രതികൾ പ്രസിദ്ധീകരിക്കുവാൻ വാര്യർ ശ്രദ്ധിച്ചിരുന്നു. കൂടുതൽ പരസ്യങ്ങൾ സമ്പാദിച്ച് 'നഷ്ടം' കുറെയൊക്കെ പരിഹരിക്കുക എന്ന ലക്ഷ്യമായിരുന്നിരിക്കാം ഇതിന്റെ പിറകിൽ. 1968-ൽ ജനുവരിയിലും 1969-71 വർഷങ്ങളിൽ മേയ് മാസത്തിലുമാണ് വിശേഷാൽ പ്രതികൾ ഇറക്കിയത്.

പ്രസ്സ് നടത്തിപ്പിന്റെ സാമ്പത്തികമായ ദുർഭാരം 'പൂമ്പാറ്റ' പ്രസിദ്ധീകരണരംഗത്ത് വേണ്ടത്ര ശ്രദ്ധിക്കുവാൻ വാര്യർക്ക് അവസരം നല്കിയില്ല. പ്രസ്സ് സ്ഥാപിക്കാനെടുത്ത കടങ്ങളുടെ ഭാരവും പ്രസ്സിലെ പണിമുടക്ക് സമരവും കൂടി അദ്ദേഹത്തെ തളർത്തി. 1973 മാർച്ച് ലക്കത്തോടെ പി.ഏ. വാര്യർ 'പൂമ്പാറ്റ' പ്രസിദ്ധീകരണം നിർത്തി.

പി.ഏ. വാര്യരിൽ നിന്ന് 'പൂമ്പാറ്റ'യുടെ പ്രസിദ്ധീകരണഅവകാശം വാങ്ങി എറണാകുളത്തുനിന്ന് പി. മധു (മാധവൻനായർ) സിതാര പബ്ലിക്കേഷനുവേണ്ടി 'പൂമ്പാറ്റ' 1973 ജൂൺ മുതൽ പ്രസിദ്ധീകരണമാരംഭിച്ചു. ഇതിനിടയിൽ രണ്ടുമൂന്നു മാസത്തെ മുടക്കം മാത്രമെ ഉണ്ടായുള്ളൂ. ഒരു വർഷത്തിൽ താഴെ മാത്രമാണ് മധുവിന്റെ പത്രാധിപത്യത്തിനും ഉടമസ്ഥതയിലും 'പൂമ്പാറ്റ' പ്രസിദ്ധീകരിക്കപ്പെട്ടത്. 'മുയലിന്റെ കൗശല'വും 'ജെന്നിങ്ങ്‌സ് കഥ'കളും ഈ ഘട്ടത്തിലും തുടർന്നുവെങ്കിലും കൂടുതൽ വൈജ്ഞാനിക ലേഖനങ്ങൾക്കാണ് പ്രാധാന്യം നല്കിയത്. ഉദാ: 'പൂമ്പാറ്റയുടെ ആത്മകഥ': മുട്ടയിൽ നിന്ന് വിരിഞ്ഞ് പൂമ്പാറ്റയാകുന്ന ജന്തുശാസ്ത്രപരമായ പരിണാമദശകളെക്കുറിച്ചുള്ള ലേഖനം. സാമ്പത്തികവൈഷമ്യങ്ങൾ നിമിത്തം മധുവും 'പൂമ്പാറ്റ'യുടെ പ്രസിദ്ധീകരണം നിർത്തി.

"വിജ്ഞാനത്തിനും വിനോദത്തിനുമുള്ള കുട്ടികളുടെ അടങ്ങാത്തദാഹം മറ്റാരെയുംകാൾ കൂടുതലായി മനസ്സിലാക്കാൻ കഴിഞ്ഞിട്ടുള്ള 'പൈകോ' ഇതാ, അവർക്കുവേണ്ടി ഒരു പ്രസിദ്ധീകരണം ആരംഭിക്കുകയാണ് - 'പൂമ്പാറ്റ'. യഥാർത്ഥത്തിൽ 'പൂമ്പാറ്റ' ഒരു പുതിയ പ്രസിദ്ധീകരണമല്ല. കുറെനാൾ മുൻപുവരെ മലയാളക്കരയിൽ പാറിനടന്നിരുന്ന ആ ശലഭം പിന്നീട് ചിറകൊതുക്കി കഴിയുകയായിരുന്നു. ഇപ്പോൾ പൈകോയിൽ നിന്ന് കൂടുതൽ വർണ്ണഭംഗിയോടെ ചിറകുവിടർത്തുകയാണ്..." നാലുവർഷത്തെ ഇടവേളയ്ക്കുശേഷം 1978 ജൂൺ മാസത്തിൽ 'പൈകോ' പ്രസ്സിൽ നിന്ന് പൂമ്പാറ്റയുടെ പുനഃപ്രസിദ്ധീകരണം ആരംഭിച്ചപ്പോൾ ആദ്യലക്കത്തിന്റെ ആമുഖത്തിൽ പ്രസാധകർ കുറിച്ച വാക്കുകളാണിവ. 

പുസ്തക വിപണനത്തിലും അച്ചടിരംഗത്തും കേരളത്തിലെങ്ങും പ്രശസ്തമായിക്കഴിഞ്ഞ പൈ & കമ്പനി (പൂക്കാരൻ മുക്ക്, ജൂ സ്ട്രീറ്റ്, എറണാകുളം: സ്ഥാപിതം-1956) യും അവരുടെ 'പൈകോ' അച്ചടിശാലയും പുസ്തക-മാസികാ വിപണരംഗത്തും അച്ചടിരംഗത്തും തികഞ്ഞ തൊഴിൽ പരിചയം നേടിയിട്ടുള്ള സ്ഥാപനങ്ങളായിരുന്നു. (ഉടമ: എസ്. വാസുദവേ പൈ - എസ്.വി.പൈ) അവർ പുസ്തക-മാസികാ പ്രസാധനത്തിന്റെ രംഗത്തു മാത്രമായിരുന്നു പുതുമുഖമായിരുന്നത്. 1978 ജൂണിൽ, അവരുടെ ആദ്യലക്കത്തിൽ വാഗ്ദാനം ചെയ്തപ്രകാരം 'പൈകോ' ഒരു ലക്കം പോലും മുടക്കം വരാതെ ഒരു വ്യാഴവട്ടക്കാലം 'പൂമ്പാറ്റ' പ്രസിദ്ധീകരിച്ചു. മാസികയായിരുന്ന 'പൂമ്പാറ്റ' ദ്വൈവാരികയാക്കുകയും കൂടാതെ 'പൂമ്പാറ്റ അമർചിത്രകഥ' 'പൈകോ ക്ലാസിക്‌സ്' എന്നിങ്ങനെ രണ്ടു സഹപ്രസിദ്ധീകരണങ്ങൾ കൂടി പ്രസിദ്ധീകരിക്കുകയും ചെയ്തു.

പലതരത്തിലുള്ള ചിത്രകഥകൾ, കാർട്ടൂൺ പരമ്പരകൾ തയ്യാറാക്കി വിവിധ ഭാഷകളിലുള്ള പ്രസിദ്ധീകരണ സ്ഥാപനങ്ങൾക്ക് നല്കുന്ന സ്ഥാപനങ്ങൾ പാശ്ചാത്യരാജ്യങ്ങളിൽ ധാരാളമായി ഉണ്ടായിരുന്നു. ഫാന്റം, മാൻഡ്രേക്ക്, സ്‌പൈഡർ മാൻ തുടങ്ങിയ സാഹസിക കഥകളുടെ ക്രോമിക്‌സ് സ്ട്രിപ്പുകൾ ധാരാളമായി മലയാളത്തിലുള്ള ആനുകാലികങ്ങളിലും വരാറുണ്ട്. കുട്ടികൾക്ക് വിനോദവും വിജ്ഞാനവും പകരുന്ന ഭാരതീയ ഉള്ളടക്കമുള്ള കോമിക്‌സ് സ്ട്രിപ്പുകൾ തയ്യാറാക്കി വിവിധ ഭാഷാ പ്രസിദ്ധീകരണങ്ങൾക്ക് നല്കുന്ന (സിൻഡിക്കേറ്റ് ചെയ്യുന്ന) സ്ഥാപനങ്ങൾ ബോംബെ (ഇന്നത്തെ മുംബൈ)യിൽ ഉണ്ടായി. ഇത്തരത്തിലുള്ള ഇന്ത്യയിലെ ആദ്യ സ്ഥാപനമായിരുന്നു 'രംഗ രേഖ ഫീച്ചർ സിൻഡിക്കേറ്റ്' (സ്ഥാപിതം: 1970) പ്രശസ്ത ബാലസാഹിത്യകാരനും എഡിറ്ററുമായ 'അനന്ത് പൈ' ആയിരുന്നു ഇതിന്റെ ഉടമ. (1924- 2011) മണിപ്പാലിനടുത്തുള്ള കാർക്കലയിൽ ജനനം; 15-ാം വയസ്സു മുതൽ മുംബൈയിൽ, 'രംഗ രേഖ' തയ്യാറാക്കിയിരുന്ന 'കപീഷ്' എന്ന കോമിക്‌സ് സ്ട്രിപ്പിന്റെ മലയാള പ്രസിദ്ധീകരണ അവകാശം പൈകോ 'പൂമ്പാറ്റ' നേടിയിരുന്നു. യഥാർത്ഥത്തിൽ അനന്ത് പൈ 'ടൈംസ് ഓഫ് ഇന്ത്യ'യിൽ ജോലിചെയ്യുന്ന കാലത്ത് പൈകോ ഉടമയായ എസ്.വി. പൈയുമായി ഉണ്ടായ സൗഹൃദമാണ് 'പൂമ്പാറ്റ' പ്രസിദ്ധീകരണത്തിന് 'പൈകോ'യെ പ്രചോദിപ്പിച്ച ഒരു കാര്യം. ('കപീഷി'ന്റെ ഇംഗ്ലീഷ് പ്രസിദ്ധീകരണഅവകാശം നല്കിയിരുന്നത് കാർട്ടൂണിസ്റ്റ് ശങ്കർ സ്ഥാപിച്ച 'ചിൽഡ്രൻസ് വേൾഡി'നായിരുന്നു; അക്കാലത്തെ അതിന്റെ പത്രാധിപർ, ദേശാഭിമാനി രാമകൃഷ്ണപിള്ളയുടെ പൗത്രൻ രാമകൃഷ്ണൻ ആയിരുന്നു.) കപീഷിന്റെ ചിത്രരചന നിർവഹിച്ചിരുന്നത് ഇരിങ്ങാലക്കുടക്കാരനായ മോഹൻദാസും ആയിരുന്നു.

ബോംബെയിൽ നിന്ന് 'ഇൻഡ്യാ ബുക്ക് ഹൗസ്' (കആഒ) എന്ന പ്രസാധകർ ഇംഗ്ലീഷിലും ഹിന്ദിയിലും പ്രസിദ്ധീകരിച്ചിരുന്ന 'അമർ ചിത്രകഥ' കഥയുടെ മലായളം പ്രകാശനാവകാശവും 'പൈകോ' വാങ്ങിയിരുന്നു. 'കപീഷി' (നാലുപേജുള്ള ഒരു എപ്പിസോഡ്) നോടൊപ്പം ഏകദേശം 64 പേജ് വരുന്ന ഒരു 'അമർ ചിത്രകഥ'യുടെ എട്ടുപേജ് വീതം ഖണ്ഡശഃ പ്രസിദ്ധീകരണവും 'പൈകോ പൂമ്പാറ്റ' അതിന്റെ ആദ്യലക്കം മുതൽ പ്രസിദ്ധീകരിച്ചിരുന്നു. 'പൂമ്പാറ്റ അമർ ചിത്രകഥ' എന്ന പേരിൽ പൈകോ തന്നെ ഒരു ദ്വൈവാരിക ആരംഭിച്ചപ്പോഴും മറ്റു ചില ശീർഷകങ്ങളിലുള്ള അമർചിത്രകഥാ കോമിക്‌സ് ഇപ്രകാരം ഖണ്ഡശഃ പ്രസിദ്ധീകരിച്ചിരുന്നു. 

'പൂമ്പാറ്റ'യുടെ പ്രസിദ്ധീകരണ അവകാശം പൈകോ ഏറ്റെടുക്കുന്ന വേളയിൽ മറ്റ് പല ബാലപ്രസിദ്ധീകരണങ്ങളും രംഗത്ത് ഉണ്ടായിരുന്നു. മലയാള മനോരമ ഗ്രൂപ്പിലെ എം.എം. പബ്ലിക്കേഷൻ ('വനിത'യുടെ പ്രസാധകർ) പ്രസിദ്ധീകരിച്ചിരുന്ന 'ബാലരമ'യായിരുന്നു അവയിൽ മുഖ്യമായത്. ജനയുഗത്തിന്റെ 'ബാലയുഗം', ദീപികയുടെ 'കുട്ടികളുടെ ദീപിക', ചെന്നൈയിലെ 'ചന്ദാമാമ' പ്രസിദ്ധീകരണത്തിന്റെ മലയാളം പതിപ്പ്, 'അമ്പിളി അമ്മാവൻ' തുടങ്ങിയവയും സാമാന്യം പ്രചാരമുള്ളവയായിരുന്നു. ശാസ്ത്രബാലമാസികകൾ എന്ന നിലയിൽ 'യുറീക്ക'യും, 'ശാസ്ത്രകേരള'വും 'ബാലശാസ്ത്രം' (ചുവർപത്രം) എന്നിവയും സജീവമായിരുന്നുവെങ്കിലും അവയുടെ വായനാതലം തികച്ചും വ്യത്യസ്തമായിരുന്നു.

സമകാലികമായ എല്ലാ വായനശീലങ്ങളെയും മറികടക്കുന്ന ഒരു വ്യത്യസ്ത അഭിരുചി കൊണ്ടുവരാൻ പൈകോയുടെ 'പൂമ്പാറ്റ'യ്ക്ക് കഴിഞ്ഞു എന്നതാണ് അതിന്റെ അസാധാരണമായ മുന്നേറ്റത്തിന്റെ പ്രധാന കാരണം. മറ്റുള്ളവയെല്ലാം 10-12 വയസ്സിനു മേലെയുള്ള കുട്ടികളെയാണ് മുഖ്യമായും അഭിസംബോധന ചെയ്തതെങ്കിൽ, പൂമ്പാറ്റ അതിനു താഴെയുള്ള ബാലകരുടെ വായനാരുചികൾ കൂടി കണ്ടറിഞ്ഞ് വിഭവങ്ങൾ ഒരുക്കി; അതേസമയം അവയെല്ലാം മുതിർന്നവർക്കൂടി രസിക്കുന്നവയുമായിരുന്നു. വളരെ മികച്ച നിലവാരമുള്ള രൂപകല്പനയോടുകൂടി കോമിക്‌സ് സ്ട്രിപ്പുകൾ മലയാളത്തനിമയോടെ നല്കാൻ കഴിഞ്ഞു എന്നതുതന്നെയാണ് ഉള്ളടക്കത്തിന്റെ പ്രഥമസവിശേഷത. ചിത്രകഥകൾക്കു പുറമെയുളള ഉള്ളടകത്തിലും ദൃശ്യചാരുത പകരുന്ന അവതരണം കൂടിയായപ്പോൾ പൈകോ 'പൂമ്പാറ്റ' ബാലമനസ്സുമായി കൂടുതൽ അടുക്കാനിടവന്നു. (പൈകോ ആണ് 'പൂമ്പാറ്റ' ആദ്യമായി ഓഫ് സെറ്റ് അച്ചടിയിൽ പുറത്തിറക്കുന്നത്) കഥകൾ, പാട്ടുകൾ, വൈജ്ഞാനിക വിഭാഗം, തുടർക്കഥകൾ, മത്സരപംക്തികൾ എന്നിങ്ങനെ വൈവിധ്യമാർന്ന ഉള്ളടക്കം കുട്ടികളുടെ അഭിരുചികൾക്കിണങ്ങുന്നതായിരുന്നു; അതേസമയം മുതിർന്നവർക്കും ഇഷ്ടപ്പെടുന്നവയായിരുന്നു.

പ്രസിദ്ധ സാഹിത്യകൃതികളിൽ നിന്നുള്ള ചില ഖണ്ഡങ്ങൾ കുട്ടികൾക്കനുയോജ്യമായ രീതിയിൽ 'പൂമ്പാറ്റ'യിൽ പ്രസിദ്ധീകരിച്ചിരുന്നു. ഉദാ:വൈക്കം മുഹമ്മദ് ബഷീറിന്റെ ഗ്രന്ഥങ്ങളിൽ നിന്ന് പല ഭാഗങ്ങളും. 

ആദ്യകാലത്ത് തുടർക്കഥകൾ/നോവലുകൾ 'പൂമ്പാറ്റ'യിൽ വന്നിരുന്നില്ല; ചിത്രകഥകളിൽ മാത്രമെ തുടർച്ച ഉണ്ടായിരുന്നുള്ളൂ. പിന്നീട്, നോവലുകൾ ഖണ്ഡശഃ പ്രസിദ്ധീകരിച്ചു തുടങ്ങി. കെ. രാധാകൃഷ്ണൻ രചിച്ചിരുന്ന ('ബാബു' എന്ന പേരിലും ഇദ്ദേഹം ചില നോവലുകൾ എഴുതി) ചരിത്രപശ്ചാത്തലമുള്ള കല്പിതകഥകൾ നോവൽ രൂപം പൂണ്ടവയാണ് ഏറ്റവും സ്വീകാര്യത നേടിയ ഒരു ഇനം. 'മനു പ്രതാപ്' (1980 ഏപ്രിൽ), 'അമർജിത്ത് സിംഗ്' (1980 ഒക്‌ടോബർ), 'തച്ചോളി അമ്പാടി' (1981 ഓഗസ്റ്റ്), 'ഭൂപതിക്കോട്ട' (1982 ഡിസംബർ) തുടങ്ങിയ വയെല്ലാം ഇതിലുൾപ്പെടുന്നു. സുമംഗല, എ.വിജയൻ ധമാന്ത്രികകണ്ണാടി (1979 മേയ്)പ, കെ.വി. രാമനാഥൻ തുടങ്ങിയ പ്രശസ്തരുടെ നോവലുകളും 'പൂമ്പാറ്റ'യിൽ വന്നിട്ടുണ്ട്. കെ.വി. രാമനാഥന്റെ 'അത്ഭുത വാനരന്മാർ' (1984), 'അത്ഭുത നീരാളി' (1988) എന്നീ അതിപ്രശസ്തമായ 'സയൻസ് ഫിക്ഷൻ' സ്പർശമുള്ള ബാലനോവലുകളും 'പൂമ്പാറ്റ' പ്രസിദ്ധീകരിച്ചവയാണ്.

ചരിത്രത്തിലും ഐതിഹ്യങ്ങളിലും സ്ഥിരപ്രതിഷ്ഠനേടിയ ആനകളുടെ കഥപറയുന്ന തുടർപംക്തിയും വളർത്തു നായ്ക്കളുടെ കഥകളും ('സ്‌നേഹത്തിന്റെ കഥകൾ') യുദ്ധരംഗത്തെ വീരനായകന്മാരായ കുതിരകളുടെ കഥകളും ('കടിഞ്ഞാണിനുള്ളിലെ കുതിപ്പുകൾ') വളരെയേറെ വായനാ താല്പര്യമുണർത്തിയ തുടർപംക്തികളായിരുന്നു. 1981 മാർച്ചിൽ ആരംഭിച്ച 'കലുലുവിന്റെ കൗശലങ്ങൾ' എന്ന തുടർപംക്തി, പി.ഏ. വാര്യരുടെ കാലത്ത് വന്നിരുന്ന 'മുയലിന്റെ കൗശലങ്ങളു'ടെ ഒരു തുടർച്ചയാണെന്ന് പറയാമെങ്കിലും ഇതിൽ 'ബ്രേയർ റാബിറ്റ്' പരിഭാഷ തീരെയില്ലായിരുന്നു; തദ്ദേശീയമായ ഒരു തനിമ കണ്ടെത്തുവാൻ 'കലുലു'വിന് കഴിഞ്ഞു. (അതിനും വളരെ വർഷങ്ങൾക്ക് മുമ്പ് പ്രസിദ്ധീകരിച്ച 'കലുലു' എന്ന പേരുള്ള മുയലിന്റെ കഥപറയുന്ന ഒരു പുസ്തകത്തിൽ നിന്നാണ് 'പൂമ്പാറ്റ'യിലേക്ക് ആ പേര് സ്വീകരിച്ചത്.) ഇത് നിർത്തിയപ്പോൾ 'രുക്കുവിന്റെ സാഹസങ്ങൾ' (1983 ഏപ്രിൽ) എന്ന പേരിലും മാൻ മുഖ്യകഥാപാത്രമായി ഒരു കഥാപരമ്പര പ്രസിദ്ധീകരിക്കപ്പെട്ടു. വായന സ്വായത്തമാക്കിയിട്ടില്ലാത്ത ചെറുകുട്ടികളുടെ 'വായനാ'പങ്കാളിത്തത്തിനായി ആരംഭിച്ച പംക്തിയാണ് 'ചൊല്ലിക്കൊടുക്കും കഥകൾ' (ഞലമറ അഹീൗറ ടീേൃ്യ). താളാത്മകമായി വായിക്കാൻ കഴിയുന്നതും ഒരു രസകരമായ കഥാതന്തു ഉള്ളതുമായ കഥകളാണ് ഇതിൽ ഉൾപ്പെടുത്തിയിരുന്നത്; മുതിർന്നവർ ചെറിയ കുട്ടികളെ വായിച്ചുകേൾപ്പിക്കുമ്പോൾ ശ്രവണസുഖം കൂടി കിട്ടുന്നതരം കഥകൾ. ഇത്തരത്തിൽപ്പെട്ട പരമ്പരാഗതമായി മലയാളത്തിനു ലഭിച്ചിട്ടുള്ള ഒരു കഥയിലെ ദീർഘമായ 'ഈ ചോദ്യം' (വായ്ത്താരി) പ്രസിദ്ധമാണ്: കിളി ചൊട്ടനുറുമ്പിനോട്:-"ആഞ്ഞിലിപ്പൊത്തിലെ മുട്ടയെടുത്ത ആശാരിയുടെ ചേമ്പും ചേനയും കുത്താത്ത, വേടന്റെ ഞാണു കരളാത്ത, എലിയെ പിടിക്കാത്ത, പൂച്ചയെ കടിക്കാത്ത, പട്ടിയെ അടിക്കാത്ത, അപ്പൂപ്പന്റെ താടിയിൽ പിടിക്കാത്ത, തീയ്യിനെ കെടുത്താത്ത, വെള്ളത്തെ കലക്കാത്ത, ആനയുടെ തുമ്പികൈയിൽ കടിക്കാമോ ചൊട്ടനുറുമ്പേ?" റീഡ് എലൗഡ് കഥകൾ എല്ലാം തന്നെ തയ്യാറാക്കിയിരുന്നത് കുട്ടികൾക്കായി കവിതയും കഥയും എഴുതിയിരുന്ന സിപ്പി പള്ളിപ്പുറമാണ്.

'പൂമ്പാറ്റ' അതിന്റെ ലക്ഷ്യസ്ഥാനത്ത് ചെന്ന് സ്വീകാര്യത നേടിയതോടെ പൈകോ അതിന്റെ പ്രസിദ്ധീകരണം വിപുലപ്പെടുത്തുവാനാരംഭിച്ചു. മലയാളത്തിൽ ആദ്യമായി ഒരു ബാലപ്രസിദ്ധീകരണം മാസിക എന്ന നിലയിൽ നിന്ന് ദ്വൈവാരികയാകുന്നത് 'പൂമ്പാറ്റ'യാണ്. 1980 ജനുവരി മുതൽ (തുടങ്ങി ഒന്നര വർഷത്തിനുശേഷം) ഈ നേട്ടം കൈവരിച്ചു.

IBH-സിൻഡിക്കേറ്റ് ചെയ്യുന്ന അമർ ചിത്രകഥ തുടക്കം മുതൽ പൈകോ 'പൂമ്പാറ്റ'യിൽ ഖണ്ഡശഃ പ്രസിദ്ധീകരിക്കുന്നുണ്ടെങ്കിലും അതേവർഷം (1980) ഏപ്രിൽ മാസം മുതൽ 'പൂമ്പാറ്റ അമർചിത്രകഥ' എന്ന പേരിൽ മറ്റൊരു ദ്വൈവാരികയായി. (വലിപ്പം 1/8 ഡിമൈ; ഉള്ളടക്കപേജുകൾ 32; ദ്വിവർണ്ണഅച്ചടി) ആദ്യമായി പുറത്തിറങ്ങിയ അമർചിത്രകഥ 'സ്വാമി വിവേകാനന്ദ'ന്റെ ജീവിതകഥയാണ്. ഭാരതചരിത്രത്തിലെയും പുരാണങ്ങളിലെയും മാഹാത്മക്കളെയും വീരനായകന്മാരെയും ചിത്രങ്ങളിലൂടെ അവതരിപ്പിക്കുന്ന ഈ ചിത്രകഥാപരമ്പര വളരെ വേഗം പ്രചാരംനേടി. ഇത് യുവതലമുറയിൽ ചരിത്രപുരാണജ്ഞാനവും അവബോധവും വർദ്ധിപ്പിക്കാൻ ഇടയാക്കി. അമർചിത്രകഥകളെ അടിസ്ഥാനമാക്കി അതിവിപുലമായ ക്വിസ്മത്സരങ്ങളും നടത്തിയിരുന്നു.

1985-ൽ പൈകോയും അമേരിക്കയിലുള്ള പെൻഡുലം പ്രസ്സും തമ്മിലുള്ള പകർപ്പവകാശഉടമ്പടിപ്രകാരം, ലോക ക്ലാസിക് കൃതികളുടെ ചിത്രകഥ രൂപങ്ങളുടെ ഇംഗ്ലീഷിലും ഇന്ത്യൻ ഭാഷകളിലുമുള്ള ഇന്ത്യയിലെ പ്രസിദ്ധീകരണാവകാശം പൈകോയ്ക്ക് ലഭിച്ചു. അതുപ്രകാരം 'പൈകോ ക്ലാസിക്‌സ്' എന്ന ഒരു പ്രതിമാസ ചിത്രകഥാപ്രസിദ്ധീകരണം കൂടി 'പൂമ്പാറ്റ' കുടുംബത്തിൽ ഉണ്ടായി. (1/8 ഡിമൈ വലിപ്പം; 64 പേജുകൾ) ആദ്യമായി ഇറങ്ങിയത് 'മൊബിഡിക്ക്' ആണ്. 50-ൽ പരം ശീർഷകങ്ങൾ ഈ പരമ്പരയിൽ പ്രസിദ്ധീകരിച്ചു; മറ്റു ഭാഷാപതിപ്പുകളും ഇറങ്ങി.

1984-ൽ പൂമ്പാറ്റയുടെ ഒരു തമിഴ് പതിപ്പ് പ്രസിദ്ധീകരിക്കുവാൻ പൈകോ തീരുമാനിച്ചു. 'പൂമ്പാറ്റ' (ചിത്രശലഭം) എന്നതിന്റെ തമിഴ് നാമം 'വണ്ണാത്തിപൂച്ചി' എന്നാകയാൽ കൂടുതൽ ശ്രവണസുഖമുള്ള 'പൂന്തളിർ' എന്ന ശീർഷകമാണ് തമിഴിൽ സ്വീകരിച്ചത്. 'പൂമ്പാറ്റ'യിൽ വന്നിട്ടുള്ള മികച്ച രചനകൾ തമിഴിലേക്ക് പരിഭാഷപ്പെടുത്തി 'പൂന്തളിരി'ൽ ഉൾപ്പെടുത്തി; ഏതാണ്ട് കാൽഭാഗം രചനകൾ തമിഴിൽ നിന്നുതന്നെ സ്വീകരിച്ചു. ചെന്നൈയിലെ റോയ്‌പ്പെട്ടയിൽ ഇതിന്റെ വാണിജ്യആവശ്യങ്ങൾക്കായി ഓഫീസ് തുറന്നു. പക്ഷേ, പ്രതീക്ഷച്ചതുപോലെ ഇത് വ്യാപാരവിജയം നേടിയില്ല. കുട്ടികൾക്കുള്ള ഒരു ഇംഗ്ലീഷ് ശാസ്ത്രമാസിക, 'ടരശഎൗി' ധാരാളം ചിത്രങ്ങളോടെ ആരംഭിച്ചെങ്കിലും അതും ഒരു വർഷത്തിലേറെ നീണ്ടുനിന്നില്ല. 

1978-ൽ പൈകോ 'പൂമ്പാറ്റ'യുടെ പ്രസിദ്ധീകരണം ആരംഭിച്ചപ്പോൾ സർക്കാർ രേഖകളിൽ പത്രാധിപത്യം ഉടമയായ എസ്.വി. പൈയും അസോ. ഏഡിറ്റർ മകളായ കാഞ്ചന വി, പൈയും ആയിരുന്നുവെങ്കിലും യഥാർത്ഥ പത്രാധിപർ എൻ.എം. മോഹനൻ ആയിരുന്നു. പിൽക്കാലത്ത് മോഹനന്റെ സഹായിയായി എം.ജി. ഇന്ദുചൂഡനും ചേർന്നു. മലയാളത്തിലെ ബാലമാസികവിജയത്തിന്റെ സൂത്രധാരൻ എൻ.എം. മോഹനൻ ആണെന്ന് പറയാം. നാലുപതിറ്റാണ്ടുകൾ പിന്നിട്ടിട്ടും അദ്ദേഹം ആവിഷ്‌ക്കരിച്ച ചേരുവകൾ തന്നെയാണ് ഇപ്പോഴും ബാലമാസികകൾ പിൻതുടരുന്നത്. ഇവർ ഇരുവരും മലയാള മനോരമയിലേക്ക് മാറിയപ്പോൾ ആർ. ഗോപാലകൃഷ്ണൻ പൂമ്പാറ്റ പത്രാധിപരായി (1982). ആ വേളയിൽ (1983 മുതൽ) സഹായികളായി വേണു വാര്യത്ത്, ഉദയലാൽ എന്നിവർ ചേർന്നു. 1986-ൽ പൂമ്പാറ്റയുടെ പത്രാധിപസ്ഥാനത്ത് എസ്. ജയപ്രകാശ് ചുമതലയേറ്റു.

വമ്പിച്ച പ്രചാരം സിദ്ധിച്ചെങ്കിലും 'പൈകോ' കമ്പനിയ്ക്കുള്ളിലെ തൊഴിൽപ്രശ്‌നങ്ങളും മറ്റും മൂലം 1988-ൽ പ്രസിദ്ധീകരണം താല്ക്കാലികമായി നിർത്തി. വീണ്ടും പ്രസിദ്ധീകരിച്ചെങ്കിലും തൊഴിൽ സമരത്തെത്തുടർന്ന് പൈകോ പൂമ്പാറ്റയുടെ പ്രസിദ്ധീകരണം 1989കളിൽ എന്നന്നേക്കുമായി അവസാനിപ്പിച്ചു. 

ബാലമാസികകളെ സംബന്ധിച്ചിടത്തോളം ഉള്ളടക്കത്തിന്റെ പാഠഭാഗ (ലേഃ)േത്തോളം തന്നെ പ്രാധാന്യമുള്ളതാണ് അതിന്റെ ചിത്രവും (Illustration) അവയുടെ രൂപകല്പനയും. 1964-ലെ തുടക്കം മുതൽ പൈകോ ഏറ്റെടുക്കും വരെ (1978) 'പൂമ്പാറ്റ'യുടെ അച്ചടി 'ലറ്റർ പ്രസ്സ്' സമ്പ്രദായത്തിലായതുകൊണ്ട് ബ്ലോക്ക് തയ്യാറാക്കി ചേർക്കുന്നതിനും മറ്റും പരിമിതികൾ ഉണ്ടായിരുന്നു. എങ്കിലും വാര്യർ അക്കാര്യത്തിലും ശ്രദ്ധപുലർത്തിയിരുന്നു. 'മുയലിന്റെ കൗശലം' എന്ന തുടർക്കഥയുടെ ശീർഷകത്തിൽ 'മു' വിന്റെ മേൽ ഒരു 'മുയൽ' മുഖം കൂടി ചേർത്തുള്ള ശീർഷകചിത്രം അവിസ്മരണീയമാണ്. ഇക്കാലത്ത് ചിത്രം വരച്ചവരിൽ മുരളി (എം.പി. മുരളീധരൻ നായർ), കെ. മാധവൻനായർ, ബീംജി, പനയ്ക്കൽ, സോമനാഥ് (കാർട്ടൂൺ) തുടങ്ങിയവരാണ്.

പൈകോ 'പൂമ്പാറ്റ' യിൽ ഓഫ്‌സെറ്റ് അച്ചടിയായിരുന്നു. മാസികയിലുടനീളം കറുപ്പിനു പുറമെ മറ്റൊരു വർണ്ണം കൂടി ഉപയോഗിച്ചിരുന്നു. ചിത്രണവും പേജുകളുടെ രൂപകല്പനയും കൂടുതൽ ആകർഷകമായി. സി.എൻ.കരുണാകരൻ, കെ.ജി. വാസു, എ.എൻ.ചന്ദ്രൻ ചൂലിശ്ശേരി എന്നിവരായിരുന്നു ആദ്യകാലത്ത് പൈകോയിലെ ചിത്രകാരന്മാർ. കോമിക്‌സ് വരച്ചിരുന്ന മോഹൻദാസ്, രാംവീർക്കർ തുടങ്ങിയ ബോംബെയിലെ കലാകാരന്മാരുടെ സാന്നിദ്ധ്യവും ഉണ്ടായിരുന്നു. പിന്നീട് വേണുഗോപാൽ കെ. ആർട്ടിസ്റ്റായി വന്നു. ചന്ദ്രൻ, ബാലരമയിലേക്ക് പോയപ്പോൾ വേണുഗോപാലും, വാസുവും ചിത്രീകരണം നടത്തി. വേണുഗോപാലിനു ശേഷം ഷമ്മി ജോൺ ചേർത്തല ചിത്രകാരനായി വന്നു. ജനു, സദാനന്ദൻ, സന്തോഷ്. രഘു, ശശിധരൻ എന്നിവരും പൈകോ പൂമ്പാറ്റയിൽ ചിത്രങ്ങൾ വരച്ചിട്ടുണ്ട്. വേണുഗോപാൽ ബാങ്ക് ഉദ്യോഗസ്ഥനാണ്. ഷമ്മി ജോൺ ഇപ്പോൾ വിദേശത്ത് ജോലി ചെയ്യുന്നു. വാസു അന്തരിച്ചു. ചന്ദ്രൻ ബാലരമയിൽ നിന്നും ബാലഭൂമിയിലേക്ക് മാറി. ബാലഭൂമിയുടെ ചീഫ് ആർട്ടിസ്റ്റായി വിരമിച്ചു. 'പൂമ്പാറ്റ'യിലെ ചിത്രകാരന്മാരിൽ ഏക്കാലത്തെയും മികച്ചയാൾ തീർച്ചയായും ചന്ദ്രൻ തന്നെയാണ്. 

'പൂമ്പാറ്റ'യുടെ പ്രചാരം ഏറ്റവും ഉയരത്തിൽ എത്തിയത് 1980-കളുടെ ആദ്യപകുതിയിലാണ്. അത് ഇന്ത്യയിലെ മറ്റെല്ലാഭാഷകളിലും ഇംഗ്ലീഷിലുമുള്ള ബാലപ്രസിദ്ധീകരണങ്ങളേക്കാൾ പ്രചാരംനേടി. 1983 ജനുവരിയിൽ എൻ.എം. മോഹൻ പൈകോ പൂമ്പാറ്റയുടെ പത്രാധിപസ്ഥാനം ഒഴിയുമ്പോൾ ദ്വൈവാരപ്രചാരം (ഓരോ ലക്കവും) 1,52,000 കോപ്പിയിൽ എത്തിയിരുന്നു. ഇതുതന്നെ അന്ന് ഇന്ത്യയിലെ ഏറ്റവും ഉയർന്ന സംഖ്യയായിരുന്നു; 'പൂമ്പാറ്റ അമർ ചിത്രകഥ' യ്ക്ക് 68,000 കോപ്പിയും. തുടർന്ന് ആർ. ഗോപാലകൃഷ്ണൻ പത്രാധിപരായി ചുമതലയേറ്റപ്പോഴും പ്രചാരത്തിന്റെ സൂചിക മേലോട്ടുതന്നെയായിരുന്നു. 1985 സെപ്റ്റംബർ ആദ്യലക്കമാണ് (1-15) പൂമ്പാറ്റയുടെ ചരിത്രത്തിൽ ഏറ്റവുമധികം വില്പനയുണ്ടായിരുന്ന ലക്കം; (ആ വർഷത്തെ ഓണപ്പതിപ്പായിരുന്നു അത്) 2,75,000 കോപ്പി. ആ വർഷം ഓഗസ്റ്റ് 25ന് ഇറങ്ങിയ 'പൂമ്പാറ്റ അമർ ചിത്രകഥ' 92,000 കോപ്പിയാണ് വിറ്റത്. 

പൈകോ പ്രസിദ്ധീകരണം നിർത്തിയപ്പോൾ 'മനോരാജ്യം' പ്രസിദ്ധീകരണസ്ഥാപനം 'പൂമ്പാറ്റ'യുടെ പ്രസിദ്ധീകരണഅവകാശം 1992ൽ ഏറ്റെടുത്തു. 'പൂമ്പാറ്റ' പ്രസിദ്ധീകരണ സ്ഥാനം ആദ്യം 'കോട്ടയ'ത്തേക്ക് മാറ്റി. (പിന്നീട് എഡിറ്റോറിയൽ ഓഫീസ് മാത്രം 'എറണാകുള'വുമായി) മനോരാജ്യത്തിനു കീഴിൽ മാറ്റങ്ങൾ സംഭവിച്ചു. ഉള്ളടക്കത്തിന്റെ നിലവാരതാഴ്ചയും സിൻഡിക്കേറ്റഡ് ചിത്രക്കഥകൾ പലതും ലഭിക്കാതായതും ഇതര പ്രസിദ്ധീകരണങ്ങളുടെ മത്സരവും നിമിത്തം 'മനോരാജ്യ'ത്തിന് 'പൂമ്പാറ്റ'യുടെ പ്രചാരം പഴയനിലയുടെ അടുത്തെത്തിക്കുവാൻപോലും കഴിഞ്ഞില്ല. 'മനോരാജ്യം' ഗ്രൂപ്പിന്റെ ഉടമയായിരുന്ന ആർ. വെങ്കിട്ടരാമൻ പ്രസാധകനായിരുന്നു; പത്രാധിപർമാർ ആദ്യം പ്രദീപ് മേനോനും പിന്നീട് എസ്. ജയപ്രകാശും വേണു വാരിയത്തും ആയിരുന്നു. 2002-ൽ 'മനോരാജ്യം'ത്തോടൊപ്പം 'പൂമ്പാറ്റ'യുടെയും പ്രസിദ്ധീകരണം നിലച്ചു.

'മനോരാജ്യം' പബ്ലിക്കേഷൻ 'പൂമ്പാറ്റ'യുടെ പ്രസിദ്ധീകരണം നിർത്തിയപ്പോൾ അത് ഏറ്റെടുക്കുവാൻ തൃശൂർ അളഗപ്പനഗർ ആസ്ഥാനമായുള്ള 'സൂര്യപ്രഭ' പബ്ലിക്കേഷൻ മുന്നോട്ടുവരികയും 2002 മുതൽ 2008 വരെ ദ്വൈവാരിക ആയിത്തന്നെ 'പൂമ്പാറ്റ' പ്രസിദ്ധീകരിക്കുകയും ചെയ്തു. മുൻകാലത്തു പൂമ്പാറ്റയുടെ പത്രാധിപസമിതി അംഗമായിരുന്ന കൃഷ്ണവാര്യർ എഡിറ്ററായും എം.എസ്. സജീവ് പ്രിന്ററും പബ്ലിഷറുമായാണ് 'സൂര്യപ്രഭ'യുടെ പ്രസിദ്ധീകരണം നടന്നത്. 2008-ൽ പ്രസിദ്ധീകരണം നിലച്ചെങ്കിലും അതിന്റെ പ്രസിദ്ധീകരണഅവകാശം ഇപ്പോഴും 'സൂര്യപ്രഭ' യിൽതന്നെ നിക്ഷിപ്തമാണ്. 

1964-2008 വരെ, ഇടയ്ക്ക് ചില ഇടവേളകൾ ഉണ്ടായിരുന്നെങ്കിലും, കേരളത്തിൽ നിലനിന്ന ഒരു ബാലപ്രസിദ്ധീകരണം എന്ന നിലയിലുള്ള പ്രാധാന്യം 'പൂമ്പാറ്റ'യ്ക്ക് അവകാശപ്പെടാവുന്നതാണ്; മാത്രമല്ല ഇതു ദിനപത്രംപോലെ മറ്റു മുഖ്യധാരപ്രസിദ്ധീകരണങ്ങളുടെ തണലുള്ള വൻകിട കോർപ്പറേറ്റ് സ്ഥാപനങ്ങളുടെ പിൻതുണയില്ലാതെ നിലനിന്ന ഒന്നാണെന്ന കാര്യവും പരിഗണിക്കേണ്ടതാണ്. മലയാളത്തിലെ ബാലകരുടെ വായനാഭിരുചികളെ ഏതാനും പതിറ്റാണ്ടുകൾ സ്വാധീനിച്ച, ഇപ്പോഴും തകർക്കാൻ കഴിയാത്ത ഒരു ബാലമാസികാചേരുവ സൃഷ്ടിച്ച, ഒന്ന് എന്ന നിലയിൽ പൂമ്പാറ്റയുടെ പ്രാധാന്യം ചരിത്രത്തിന്റെ ഭാഗമായിക്കഴിഞ്ഞു.


</doc>
<doc id="231438" url="https://ml.wikipedia.org/wiki?curid=231438" title="എഡ്വേർഡ് തോൺഡൈക്">
എഡ്വേർഡ് തോൺഡൈക്

അമേരിക്കൻ മനഃശാസ്ത്രജ്ഞനായിരുന്നു എഡ്വേർഡ് തോൺഡൈക്. 1874 ഓഗസ്റ്റ് 31-ന് മസാച്യുസെറ്റ്സിലെ വില്യംസ്ബർഗിൽ ജനിച്ചു.

കണക്റ്റികട്ടിലെ വെസ്ലെയൻ, ഹാർവാഡ്, കൊളംബിയ എന്നിവിടങ്ങളിലായി വിദ്യാഭ്യാസം പൂർത്തിയാക്കി. 1898-99 കാലയളവിൽ ഇദ്ദേഹം ക്ലീവ്ലൻഡിലെ വെസ്റ്റേൺ റിസർവ് സർവ്വകലാശാലയിൽ സേവനമനുഷ്ഠിച്ചു. 1899 മുതൽ 1940 വരെ കൊളംബിയ സർവകലാശാലയിലെ ടീച്ചേഴ്സ് കോളജുമായി ബന്ധപ്പെട്ടു പ്രവർത്തിച്ചു.
വിദ്യാഭ്യാസ മനഃശാസ്ത്രത്തിന് ഇദ്ദേഹം നൽകിയ സംഭാവനകൾ നിരവധിയാണ്. മൃഗങ്ങളിൽ, പ്രത്യേകിച്ച് പൂച്ചകളിൽ നടത്തിയ ഗവേഷണത്തിൽനിന്ന് "ശ്രമ-പുനഃശ്രമപഠന സിദ്ധാന്തം" (Trial and Error Learning Theory) അവതരിപ്പിച്ചു. ശ്രമ-പുനഃശ്രമങ്ങളിലൂടെയാണ് പഠനം നടക്കുന്നത് എന്ന് ഇദ്ദേഹം വാദിക്കുന്നു. ഉദ്ദേശിച്ച ഫലം നൽകുന്ന പ്രതികരണങ്ങൾ മാത്രം സ്വായത്തമാക്കപ്പെടുന്നു; മറ്റുള്ളവ സ്വായത്തമാക്കപ്പെടുന്നില്ല. തോൺഡൈക്കിന്റെ മനഃശാസ്ത്രവീക്ഷണങ്ങൾ ചോദന-പ്രതികരണ മനഃശാസ്ത്രം (Stimulus-response Psychology) അഥവാ സംബന്ധവാദം (Connection) എന്ന പേരിലാണ് അറിയപ്പെടുന്നത്. മാനസിക കഴിവുകളും വിദ്യാഭ്യാസപരമായ നേട്ടങ്ങളും മാപനം ചെയ്യുന്നതിലും ഇദ്ദേഹം ശ്രദ്ധ പതിപ്പിച്ചിരുന്നു.
എന്നിവയാണ് പ്രധാന കൃതികൾ.

1949 ഓഗസ്റ്റ് 9-ന് ന്യൂയോർക്കിലെ മോൺട്രോസിൽ ഇദ്ദേഹം നിര്യാതനായി.



</doc>
<doc id="231445" url="https://ml.wikipedia.org/wiki?curid=231445" title="നുകം">
നുകം

ഉരുക്കളെ(കാള/പോത്ത്) പരസ്പരം ബന്ധിക്കാൻ അവയുടെ കഴുത്തിൽ വെച്ച് കെട്ടുന്ന മരത്തിന്റെ ഉപകരണമാണ് നുകം അല്ലെങ്കിൽ മേക്കാൽ (ഇംഗ്ലീഷ്: Yoke). 

നുകത്തിൽ കലപ്പ (കരി) വെച്ചുകെട്ടി സ്ഥലം ഉഴുതു കൃഷിയോഗ്യമാക്കാറുണ്ട്.


</doc>
<doc id="231450" url="https://ml.wikipedia.org/wiki?curid=231450" title="ബേപ്യൗസോറസ്">
ബേപ്യൗസോറസ്

ദിനോസറുകളിൽ തന്നെ വളരെ ഏറെ ചർച്ച ചെയ്യപെടുകയും, നിരവധി സംവാദങ്ങൾ നടക്കയും ചെയ്യുന്ന തേരിസിനോസോർ കുടുംബത്തിൽ പെട്ട ഒരു ദിനോസർ ആണ് ബേപ്യൗസോറസ്. തുടക്ക ക്രിറ്റേഷ്യസ് കാലത്ത് ചൈനയിൽ ജീവിച്ചിരുന്ന ഇവയെ തെറാപ്പോഡ ആണ്. സാധാരണ തെറാപ്പോഡകളെ അപേക്ഷിച്ച് സസ്യഭോജികൾ ആയിരുന്നു ഇവ എന്നതാണ് ഇവയുടെ സവിശേഷത. തേരിസിനോസോർ കുടുംബത്തിലെ തന്നെ ഏറ്റവും പഴയ വിഭാഗത്തിൽ ആണ് ഇവ പെടുക .

ഏകദേശം 7.3 അടി പൊക്കം ആണ്. പല്ലുകൾ ഇല്ലാതെ കൊക്ക് ആയിരുന്നു ഇവയ്ക്ക് , എന്നാൽ വായയുടെ ഉള്ളിൽ ചവച്ച് അരയ്ക്കാൻ പാകത്തിൽ ഉള്ള പല്ലുകൾ ഉണ്ടായിരുന്നു. ചില വികസിത ഇനം തേരിസിനോസോർ ദിനോസരുകൾക്ക് നാല് പ്രവർത്തനക്ഷമംമായ വിരലുകൾ ഉണ്ടെകില്ലും, ഇവയ്ക്ക് മൂന്നെണ്ണം മാത്രമേ ഉണ്ടായിരുന്നുള്ളു. മറ്റ് തേരിസിനോസോർകളെ അപേക്ഷിച്ച് വലിയ തല ആയിരുന്നു ഇവയ്ക്ക്.


</doc>
<doc id="231454" url="https://ml.wikipedia.org/wiki?curid=231454" title="ടേപ്പ് റെക്കോർഡർ">
ടേപ്പ് റെക്കോർഡർ

ഗ്രാമഫോണുകളുടെ പിൻഗാമിയായി ശബ്ദലേഖനത്തിനും അതിന്റെ പുനരാവിഷ്കരണത്തിനുമായി കണ്ടുപിടിക്കപ്പെട്ട് ദീർഘകാലം സംഗീതലോകം കയ്യടക്കി നിന്നിരുന്ന ഉപകരണമാണ് ടേപ്പ് റെക്കോർഡർ. കാന്തികവസ്തുക്കൾ ലേപനം ചെയ്ത ഒരു വീതി കുറഞ്ഞ പ്ലാസ്റ്റിക് നാടയിൽ ശബ്ദവീചികളെ കാന്തികമേഖലകളാക്കി ആലേഖനം ചെയ്യുകയും അവയിൽ നിന്ന് ആവശ്യാനുസരണം പുനർശ്രവണം സാദ്ധ്യമാക്കുകയും ചെയ്തിരുന്ന ഉപകരണമാണ് ഇത്.

ശബ്ദവീചികൾ വൈദ്യുതതരംഗങ്ങളാക്കി മാറ്റി ടേപ്പ് റെക്കൊർഡറിന്റെ ഹെഡ്ഡിലെത്തിക്കുന്നു. അവിടെ വൈദ്യുതവീചികളുടെ ശക്തിക്കനുസരിച്ച് മാറിക്കൊണ്ടിരിക്കുന്ന ഒരു കാന്തികമണ്ഡലം കാന്തിക നാടയിലെ കാന്തികവസ്തുക്കളെ തദനുസൃതമായി വിന്യസിക്കുന്നു. ഈ ടേപ്പ് വീണ്ടും ഹെഡ്ഡിലൂടെ കടത്തിവിട്ട് ടേപ്പിലെ കാന്തികവിന്യാസത്തിന്നനുസരിച്ചുള്ള വൈദ്യുതവീചികൾ പുന:സൃഷ്ടിക്കുകയും അവയെ തിരികെ ശബ്ദവീചികളാക്കി മാറ്റുകയും ചെയ്യുന്നു.

<references>


</doc>
<doc id="231456" url="https://ml.wikipedia.org/wiki?curid=231456" title="കാർത്യായനി">
കാർത്യായനി

ദുർഗ്ഗയുടെ ഒൻപത് രൂപങ്ങളിൽ ആറാമത്തേതാണ് കാർത്യായനി. അമരകോശത്തിൽ ആദിപരാശക്തിയുടെ അവതാരമായ ശ്രീപാർവതിയുടെ പര്യായങ്ങളിൽ രണ്ടാമത്തെതായാണ് കാർത്യായനി ദേവിയെ വർണ്ണിക്കുന്നത് (ഉമാ കാർത്യായനീ ഗൗരി കാളി ഹേമവതി ഈശ്വരി). ദേവീമാഹാത്മ്യത്തിൽ സൗമ്യസുന്ദരാകാരമുള്ള ഭുവനേശ്വരിയായി കാർത്യായനിയെ വർണ്ണിക്കുന്നുണ്ട്. 

കൃഷ്ണ യജുർവേദത്തിലെ തൈത്തിരീയ ആരണ്യകത്തിലാണ് കാർത്യായനിയെകുറിച്ച് ഒരു പരാമർശമുള്ളത്. സ്കന്ദ പുരാണത്തിൽ പറയുന്നതെന്തെന്നാൽ: മഹിഷാസുരനെ വധിക്കുന്നതിനായി ദേവന്മാരുടെ കോപത്തിൽനിന്നാണ് ദേവി ജന്മമെടുത്തത് എന്നാണ്. സിംഹമാണ് കാർത്യായനി ദേവിയുടെ വാഹനം. നാലുകൈകളുള്ള ദേവി ഖഡ്ഗവും പദ്മവും കൈകളിലേന്തിയിരിക്കുന്നു. കേരളത്തിൽ ആലപ്പുഴ ജില്ലയിലെ ചേർത്തലയിൽ ഉള്ള കാർത്യായനി ക്ഷേത്രം പ്രധാനമാണ്. കോട്ടയം കുമാരനെല്ലൂർ ഭഗവതീ ക്ഷേത്രവും മറ്റൊരു പ്രമുഖ കാർത്യായനി ക്ഷേത്രമാണ്. 

കതൻ എന്നു പേരായ ഒരു മഹാ ഋഷി ഉണ്ടായിരുന്നു. അദ്ദേഹത്തിന്റെ പുത്രനായിരുന്നു കാത്യൻ. എന്നാൽ അദ്ദേഹത്തിന് പുത്രിമാരൊന്നും തന്നെയുണ്ടായിരുന്നില്ല. തന്റെ വംശപരമ്പരയിൽ ഏറ്റവും പ്രസസ്തനായിരുന്നു അദ്ദേഹം. ഒരിക്കൽ ദേവി പരാശക്തിയുടെ അനുഗ്രഹത്തിനായ് കതൻ കഠിനതപമനുഷ്ഠിക്കാൻ ആരംഭിച്ചു. മഹാമായ തന്റെ മകളായ് പിറക്കണം എന്നയിരുന്നു അദ്ദേഹത്തിന്റെ അഭിലാഷം. കാത്യന്റെ പ്രാർത്ഥനയിൽ സംപ്രീതയായ ഭഗവതി താൻ കാത്യന്റെ പുത്രിയായ് പിറക്കും എന്ന് അനുഗ്രഹിച്ചു. കാത്യന്റെ പുത്രിയായതിനാൽ ആദിശക്തിക്ക് കാർത്യായനി എന്ന നാമം ലഭിച്ചു.

നവരാത്രിയിലെ ആറാം നാൾ ദേവി ദുർഗ്ഗയെ കാർത്യായനി രൂപത്തിൽ ആരാധിക്കുന്നത് വളരെ പ്രാധാന്യമർഹിക്കുന്നു. ഭക്തർ ദേവിക്ക് കാണിക്കവെയ്ക്കുകയും ചെയ്യുന്നു. ചുവപ്പ്, വെളുപ്പ് എന്നീ നിറങ്ങളിലുള്ള വസ്ത്രങ്ങളാണ് ഈ ദിവസം ധരിക്കാൻ അനുയോജ്യം.

ഗോകുലത്തിലെ ഗോപികമാർ ശ്രീകൃഷ്ണനെ പതിയായ് ലഭിക്കാൻ വേണ്ടി മാർഗ്ഗശീർഷമാസത്തിൽ(ശൈത്യകാലത്തിന്റെ ആരംഭം) കാർത്യായനീ വ്രതം അനുഷ്ഠിച്ചിരുന്നതായി വിശ്വസിക്കുന്നു. മിതമായ ഭക്ഷണക്രമവും ഈ നാളുകളിൽ അവർ പാലിച്ചിരുന്നു. അതിവെളുപ്പിനേ എഴുന്നേറ്റ് യമുനാനദിയിൽ സ്നാനം നടത്തിയതിനുശേഷം നദിക്കരയിൽ മണ്ണിൽ തീർത്ത ദേവിയുടെ ഒരു ശില്പമുണ്ടാക്കിയാണ് ആരാധനനടത്തിയിരുന്നത്. ചന്ദനച്ചാർ, ദീപം, പുഷ്പമാല, അടക്ക, പഴങ്ങൾ എന്നിവയെല്ലാം ആരാധനയ്ക്കായി ഉപയോഗിച്ചിരുന്നു ഈ അനുഷ്ഠാനത്തിനെ പിൻപറ്റിയാണു് പ്രാചീന തമിഴ് വൈഷ്ണവഭക്തിസാഹിത്യത്തിലൂടെ പ്രസിദ്ധമായ ആണ്ടാൾ രചിച്ച തിരുപ്പാവൈ ഗീതങ്ങളിൽ വിവരിക്കുന്ന പാവൈ നോയ്മ്പുകൾ അന്നത്തെ തമിഴ് കന്യകമാർ ആചരിച്ചിരുന്നതു്.

ദിവസവും ദേഹശുദ്ധിവരുത്തി ഈ മന്ത്രം 108 തവണ ജപിച്ചാൽ വിവാഹം വൈകുന്നതിൽ നിന്നും മോചനം ലഭിക്കും എന്നാണ് വിശ്വാസം.



</doc>
<doc id="231457" url="https://ml.wikipedia.org/wiki?curid=231457" title="ഇരുവഞ്ഞിപ്പുഴ">
ഇരുവഞ്ഞിപ്പുഴ

ചാലിയാറിന്റെ പ്രധാന പോഷക നദികളിൽ ഒന്നായ ഇരുവഴിഞ്ഞിപ്പുഴ കോഴിക്കോട് ജില്ലയുടെ കിഴക്കൻ മലയോര ഗ്രാമങ്ങങ്ങളിലൂടെ ഒഴുകി ചാലിയാറിൽ ചേരുന്നു. മുൻകാലങ്ങളിൽ ഇരുവഞ്ഞിപ്പുഴ എന്നായിരുന്നു ഈ നദി വിളിക്കപ്പെട്ടിരുന്നത്. കാലപ്രവാഹത്തിൽ പേരിനും രൂപമാറ്റം സംഭവിച്ചു. വെള്ളരിമലയിൽ നിന്നുമാണ് പുഴയുടെ ആരംഭം. ഇരുവഞ്ഞിയുടെ പാതയോരത്തെ പ്രധാന ജനവാസ കേന്ദ്രവും അങ്ങാടിയുമാണ് മുക്കം.

ആനക്കാംപൊയിൽ,തിരുവമ്പാടി,കൊടിയത്തൂർ,ചേന്നമംഗലൂർ,ചെറുവാടി എന്നീ ഗ്രാമങ്ങളും മുക്കം പട്ടണവും ഇരുവഞ്ഞിപ്പുഴയുടെ തീരത്താണ് സ്ഥിതിചെയ്യുന്നത്.

മണൽ ഖനനം ഈ പുഴയ്ക്ക് നാശമുണ്ടാക്കുന്നുണ്ട് എന്നാരോപണമുണ്ട് . പുഴ ചുരുങ്ങുന്ന രീതിയിലുള്ള വയൽ നികത്തലും, തീരത്തെ മാലിന്യനിക്ഷേപവും പുഴയ്ക്ക് ഭീഷണിയാകുന്നുണ്ട്. ചാലിയാർ പുഴയിലെ കവണക്കല്ലിലുള്ള റെഗുലേറ്റർ കം ബ്രിഡ്ജിനെ സംബന്ധിച്ച് അനുകൂലവും പ്രതികൂലവുമായ വാദങ്ങൾ ഉണ്ടാകുന്നുണ്ട്.

ചെറുവാടിക്കടുത്ത് കൂളിമാട് എന്നസ്ഥലത്താണ് ഇരുവഴിഞ്ഞിപ്പുഴ ചാലിയാറിൽ വന്നുചേരുന്നത്. ചാലിപ്പുഴയാണ് ഇരുവഞ്ഞിപ്പുഴയുടെ പോഷകനദി. തിരുവമ്പാടി നഗരത്തിനു ഏകദേശം മൂന്നു കിലോമീറ്റർ വടക്കുഭാഗത്തായി ചാലിപ്പുഴ ഇരുവഞ്ഞിപ്പുഴയുമായി ചേരുന്നു.മറ്റു കൈവഴികളാണ് മുത്തപ്പൻപുഴ, ഉളിങ്ങാപ്പുഴ, കാറമൂല പുഴ എന്നിവ. പ്രശസ്തമായ തുഷാരഗിരി വെള്ളച്ചാട്ടംചാലിപ്പുഴയിലാണ്.

ആനക്കാംപൊയിൽ, തിരുവമ്പാടി, മുക്കം, കൊടിയത്തൂർ, ചേന്നമംഗലൂർ, ചെറുവാടി എന്നീ ഗ്രാമങ്ങൾ ഇരുവഞ്ഞിപ്പുഴയുടെ തീരത്താണ് സ്ഥിതിചെയ്യുന്നത്.

വേലിയേറ്റസമയത്ത് ചാലിയാറിൽ നിന്ന് ഇരുവഴിഞ്ഞിപ്പുഴയിലേയ്ക്ക് വെള്ളം കയറാറുണ്ട്. ചാലിയാറിനോടടുത്ത ഭാഗത്ത് ഈ സമയത്ത് ഒഴുക്കിന്റെ ദിശയും മാറും. മഴക്കാലത്ത് പുഴ കരകവിഞ്ഞൊഴുകി ചേന്ദമംഗല്ലൂർ പ്രദേശത്ത് വെള്ളപ്പൊക്കമുണ്ടാവുക സാധാരണമായിരുന്നു. 2012-ൽ ഉരുൾപൊട്ടലിനെത്തുടർന്നും ഇവിടെ വെ‌ള്ളപ്പൊക്കമുണ്ടായിരുന്നു



</doc>
<doc id="231458" url="https://ml.wikipedia.org/wiki?curid=231458" title="മേത്തൻ മണി">
മേത്തൻ മണി

തിരുവനന്തപുരത്ത് പത്മനാഭസ്വാമി ക്ഷേത്രത്തിനു മുൻഭാഗത്തുള്ള പുത്തൻമാളിക കൊട്ടാര സമുച്ചയത്തിന്റെ ഭാഗമായി സ്ഥാപിച്ചിട്ടുള്ള നാഴികമണിയാണ് മേത്തൻമണി.

1840ൽ അന്നത്തെ രാജാവായിരുന്ന സ്വാതി തിരുനാളിന്റെ ഭരണകാലത്ത് തിരുവനന്തപുരം വാനനിരീക്ഷണകേന്ദ്രത്തിന്റെ സ്ഥാപക ഡയറക്ടർ ആയിരുന്ന ജോൺ കാൽഡിക്കോട്ട് മദിരാശിയിലെ ചിന്നപട്ടണത്തു നിന്നും രണ്ടു വലിയ നാഴിക മണികൾ വാങ്ങി. അതിലൊന്ന് അന്നത്തെ തിരുവിതാംകൂറിന്റെ ആസ്ഥാനമായിരുന്ന പത്മനാഭപുരം കൊട്ടാരത്തിലും (തമിഴ്‌നാട്ടിലെ തക്കലയ്ക്കടുത്തു) മറ്റൊന്ന് തിരുവനന്തപുരത്ത് പത്മനാഭ ക്ഷേത്രത്തിലും സ്ഥാപിച്ചു. പദ്മതീർത്ഥത്തിന് തെക്ക് ഭാഗത്തെ നെടുനീളത്തിലുള്ള ഇരുനില മാളികയാണ് കരുവേലപ്പുര എന്ന പഴയ സെക്രട്ടറിയേറ്റ്. അതിലാണ് സ്വാതി തിരുനാളിന്റെ കാലത്ത് സ്ഥാപിച്ച മേത്തൻമണി. ടിപ്പു സുൽത്താന്റെ ആക്രമണത്തെ തിരുവിതാംകൂർ ചെറുത്തുനിന്നതിനെ പ്രതീകവത്കരിച്ചാണ് മേത്തൻ മണി സ്ഥാപിക്കപ്പെട്ടതെന്ന് വിശ്വസിക്കപ്പെടുന്നു.

മേത്തൻ മണിയിൽ ഡയലിന്റെ തൊട്ടു മുകളിലായി മഹാഗണിത്തടിയിൽ പണിക്കഴിപ്പിച്ച, ഓരോ മണിക്കൂറിലും വായ്‌ തുറക്കുന്ന ഒരു താടിക്കാരന്റെ രൂപവും (മേത്തൻ) അയാളുടെ മുഖത്തേക്ക് ഇരു വശത്തു നിന്നും ആഞ്ഞിടിക്കുന്ന രണ്ടു മുട്ടനാടുകളും ആണ് ഉള്ളത്. മണിശബ്ദം മുഴങ്ങുമ്പോൾ ആട്ടിൻ കുട്ടികൾ താടിക്കാരന്റെ മുഖത്ത് പരസ്പരം മുട്ടുന്നു.



</doc>
<doc id="231466" url="https://ml.wikipedia.org/wiki?curid=231466" title="ഭൗമശാസ്ത്രപഠനകേന്ദ്രം">
ഭൗമശാസ്ത്രപഠനകേന്ദ്രം

ഭൂമിയുമായി ബന്ധപ്പെട്ട ശാസ്ത്രീയ പ്രശ്നങ്ങൾ സമഗ്രതയോടെ പഠിക്കാൻ കേരളസർക്കാർ 1978ൽ തിരുവനന്തപുരത്തു്സ്ഥാപിച്ച ഗവേഷണസ്ഥാപനമാണ് ഭൗമ ശാസ്ത്ര പഠനകേന്ദ്രം (Centre for Earth Science Studies). സി. അച്ചുതമേനോൻ മുഖ്യമന്ത്രിയായിരുന്ന കാലത്തു് രൂപപ്പെടുത്തിയ ശാസ്ത്രസാങ്കേതിക പോളിസിയുടെ ഭാഗമായി തുടങ്ങിയ പല ഗവേഷണസ്ഥാപനങ്ങളിൽ ഒന്നാണിത്. തൃശൂരിൽ പീച്ചിയിലുള്ള കേരള വനം ഗവേഷണസ്ഥാപനം (Kerala Forest Research Institute), കോഴിക്കോടുള്ള ജലവിഭവ വികസന വിനിയോഗ കേന്ദ്രം (Centre for Water Resources Development and management), തിരുവനന്തപുരത്തു് പാലോടുള്ള ട്രോപ്പിക്കൽ ബൊട്ടാനിക്കൽ ഗാർഡൻ ആൻഡ് റിസർച്ച് ഇൻസ്റ്റിറ്റ്യൂട്ട് (Tropical Botanical Garden and Research Institute) എന്നിവയാണു് മറ്റുള്ളവ. ജിയോളജിക്കൽ സർവ്വേയുടെ ഡയറക്‌ടർ ജനറലായി വിരമിച്ച പ്രൊഫ. സി. കരുണാകരന്റെ നേതൃത്വത്തിലാണു് ഇതു് സ്ഥാപിക്കപ്പെട്ടതു്. ആകാശം, കടൽ, കര, ഭൗമ വിഭവങ്ങൾ, രാസപ്രക്രിയകൾ തുടങ്ങിയവ പഠിക്കാൻ പ്രത്യേക വിഭാഗങ്ങൾ ഈ സ്ഥാപനത്തിലുണ്ട്. കേരളസർക്കാരിന്റെ ശാസ്ത്രസാങ്കേതിക പരിസ്ഥിതി കൗൺസിലിന്റെ കീഴിൽ ഇപ്പോൾ പ്രവർത്തിച്ചുവരുന്നു. ഭൗമശാസ്ത്രപഠനകേന്ദ്രം (സെസ്സ്) ഏറ്റെടുക്കുന്ന കാര്യം കേന്ദ്രഭൗമശാസ്ത്രമന്ത്രാലയം ആലോചിക്കുന്നതായി കേന്ദ്ര മന്ത്രി അശ്വിനികുമാർ ലോക്സ‌ഭയിൽ വെളിപ്പെടുത്തിയിരുന്നു. 



</doc>
<doc id="231469" url="https://ml.wikipedia.org/wiki?curid=231469" title="അലക്സാണ്ടർ ഒപാരിൻ">
അലക്സാണ്ടർ ഒപാരിൻ

ജീവന്റെ ഉത്ഭവത്തെക്കുറിച്ചുള്ള സിദ്ധാന്തത്തിനുള്ള തന്റെ സംഭാവനകൾക്കു് അറിയപ്പെട്ട സോവിയറ്റ് ബയോക്കെമിസ്റ്റായിരുന്നു (ജൈവരസതന്ത്രജ്ഞൻ)അലക്സാണ്ടർ ഒപാരിൻ (1894--1980) . അദ്ദേഹത്തിന്റെ "ജീന്റെ ഉത്ഭവം" (The Origin of Life) എന്ന ഗ്രന്ഥം പ്രശസ്തമാണു്. ചെടികളുടെ കോശങ്ങളിലെ രാസപ്രക്രിയകളെക്കുറിച്ചുള്ള അദ്ദേഹത്തിന്റെ പഠനങ്ങളും മറ്റും അദ്ദൈഹത്തിന്റെ പ്രശസ്തിയ്ക്കു് തിളക്കം കൂട്ടി. സോവിയറ്റ് യൂണിയനിലെ വ്യാവസായിക ജൈവരസതന്ത്രത്തിന്റെ സ്ഥാപകൻ എന്നുതന്നെ അദ്ദേഹത്തെപ്പറ്റി പറയാവുന്നതാണു്.

1917ൽ മോസ്ക്കോ സർവ്വകലാശാലയിൽനിന്നു് ബിരുദമെടുത്ത അലക്സാണ്ടർ 1927ൽ അവിടെത്തന്നെ ബയോക്കെമിസ്ട്രിയിൽ പ്രൊഫസറായി. ചെടികളിലെ എൻസൈമുകളെക്കുറിച്ചായിരുന്നു (enzymes) അദ്ദേഹത്തിന്റെ ആദ്യകാല പ്രബന്ധങ്ങൾ. ആദ്യം രാസപ്രക്രിയകളിലൂടെയും പിന്നീടു് ജൈവപ്രക്രിയകളിലൂടെയും ജീവൻ ഉരുത്തിരിയുന്ന രീതിയെക്കുറിച്ചുള്ള തന്റെ സിദ്ധാന്തം 1924ലാണു് ഒപ്പാരിൻ ആദ്യമായി പ്രസിദ്ധീകരിക്കുന്നതു്. 1935ൽ അലക്സി ബാഖ് (Alexey Bakh) എന്ന ശാസ്ത്രജ്ഞനുമായിച്ചേർന്നു് അദ്ദേഹം സോവിയറ്റ് ശാസ്ത്ര അക്കാദമിയുടെ (USSR Academy of Sciences) ബയോക്കെമിസ്ട്രി ഇൻസ്റ്റിറ്റ്യൂട്ട് \eng{(Biochemistry Institute) സ്ഥാപിച്ചു. 1946ൽ ഒപ്പാരിൻ സോവിയറ്റ് ശാസ്ത്ര അക്കാദമിയുടെ പൂർണ്ണ അംഗമായിത്തീർന്നു.

1970ൽ ജീവന്റെ ഉത്ഭവം പഠിക്കാനുള്ള സാർവ്വദേശീയ സമിതിയുടെ (International Society for the Study of the Origins of Life) പ്രസിഡന്റായി ഒപ്പാരിൻ തിരഞ്ഞെടുക്കപ്പെട്ടു. അദ്ദേഹത്തിനു് 1969ൽ സോഷ്യലിസ്റ്റ് അദ്ധ്വാനത്തിന്റെ നായകൻ (Hero of Socialist Labour) എന്ന പദവി ലഭിച്ചു. 1974ൽ അദ്ദേഹത്തിനു് ലെനിൽ സമ്മാനം ലഭിച്ചു, 1979ൽ ലൊമൊണൊസോവ് സ്വർണ്ണമെഡലും (Lomonosov Gold Medal).


</doc>
<doc id="231474" url="https://ml.wikipedia.org/wiki?curid=231474" title="ജെ.ബി.എസ്. ഹാൽഡേൻ">
ജെ.ബി.എസ്. ഹാൽഡേൻ

ഒരു ബ്രിട്ടിഷ് പരിണാമജൈവശാസ്ത്രജ്ഞനും (evolutionary biologist) ജനിതകശാസ്ത്രജ്ഞനുമായിരുന്നു (geneticist) ജെ.ബി.എസ്. ഹാൽഡേൻ (John Burdon Sanderson Haldane, 1892 – 1964). റിച്ചഡ് ഡോകിൻസ് (Richard Dawkins) തന്റെ "സ്വാർത്ഥമായ ജീൻ" (Selfish Gene) എന്ന ഗ്രന്ഥത്തിലൂടെ പ്രശസ്തമാക്കിയ നവഡാർവീനിയൻ ചിന്തകൾ (Neo-Darwinian thought) വികസിപ്പിക്കുന്നതിൽ പ്രമുഖ പങ്കു വഹിച്ച വ്യക്തി എന്നു് പൊതുവെ അംഗീകരിക്കപ്പെട്ട ശാസ്ത്രജ്ഞനാണു്. വളരെ ഉറച്ച മാർക്സിസ്റ്റുകാരനായിരുന്ന അദ്ദേഹം സൂയസ് കനാൽ പ്രശ്നത്തിൽ ബ്രിട്ടൻ എടുത്ത നിലപാടിൽ പ്രതിഷേധിച്ചു് ബ്രിട്ടൻ വിട്ടു് ഇന്ത്യയിലെത്തി ഇന്ത്യൻ പൌരത്വം സ്വീകരിച്ചു. റൊണാൾഡ് ഫിഷർ (Ronald Fisher),സെവാൾ റൈറ്റ് (Sewall Wright) എന്നിവരോടൊപ്പം സമൂഹജനിതകശാസ്ത്രത്തിന്റെ (Population Genetics) ഉപജ്ഞാതാവായി ഹാൽഡേൻ കണക്കാക്കപ്പെടുന്നു.

ഓക്സ്‌ഫഡിൽ മനഃശാസ്ത്രജ്ഞനായിരുന്ന, സ്ക്കോട്ടിഷ് പ്രഭുകുടുംബത്തിൽപ്പെട്ട ജോൺ സ്ക്കോട്ട് ഹാൽഡേനിന്റെയും (John Scott Haldane) ലൂയിസ കാതലീൻ ഹാൽഡേനിന്റെയും (Louisa Kathleen Haldane) പുത്രനായാണു് ജോൺ പിറക്കുന്നതു്. അദ്ദേഹത്തിന്റെ പിതാവു് ശാസ്ത്രജ്ഞനും തത്ത്വചിന്തകനും പുരോഗമനവാദിയുമായിരുന്നു. മാതാവാകട്ടെ രാഷ്ട്രീയമായി യാഥാസ്ഥിതികയും.

1919നും 1920നുമിടയ്ക്കു് ജോൺ ഓക്സ്‌ഫഡിലെ ന്യൂ കോളജിൽ ഫെല്ലൊ ആയിരുന്നു. അതിനുശേഷം കേംബ്രിജ് സർവ്വകലാശാലയിലെ ട്രിനിറ്റി കോളജിലേക്കു് മാറി. അവിടെ ജൈവരസതന്ത്രത്തിൽ (Biochemistry) റീഡറായി 1932 വരെ പഠിപ്പിച്ചു. അവിടെയുണ്ടായിരുന്ന കാലം ഹാൽഡേൻ എൻസൈമുകളിലും (enzymes) ജനിതകശാസ്ത്രത്തിന്റെ ഗണിതശാസ്ത്രവശങ്ങളിലുമാണു് (mathematical genetics) ശ്രദ്ധ കേന്ദ്രീകരിച്ചതു്.


</doc>
<doc id="231490" url="https://ml.wikipedia.org/wiki?curid=231490" title="മിൻസാര കനവ്">
മിൻസാര കനവ്

രാജീവ് മേനോൻ സംവിധാനം ചെയ്ത് അരവിന്ദ് സ്വാമി, പ്രഭുദേവ, കാജോൾ എന്നിവർ പ്രധാന കഥാപാത്രങ്ങളെ അവതരിപ്പിച്ച് 1997- ജനുവരി-14 ന് പുറത്തിറങ്ങിയ തമിഴ് ചലച്ചിത്രമാണ് മിൻസാര കനവ് (Tamil:மின்சார கனவு). വൈരമുത്തു ഗാനരചന നിർവ്വഹിച്ച ഈ ചിത്രത്തിന്റെ സംഗീത സംവിധാനവും പശ്ചാത്തല സംഗീതവും നിർവ്വഹിച്ചിരിക്കുന്നത് ഏ.ആർ. റഹ്മാനാണ്. എ.വി.എം പ്രൊഡക്ഷൻസിന്റെ ബാനറിൽ എം.എസ്. ഗുഹൻ, എം. ശരവണൻ, എം. ബാലസുബ്രഹ്മണ്യൻ എന്നിവർ നിർമ്മിച്ച ഈ ചിത്രത്തിന്റെ കഥ രാജീവ് മേനോൻ തന്നെയാണ് നിർവ്വഹിച്ചിരിക്കുന്നത്. വേണു, രവി കെ. ചന്ദ്രൻ എന്നിവർ ഛായാഗ്രാഹണം നിർവ്വഹിച്ച ഈ ചിത്രത്തിന്റെ ചിത്രസംയോജനം നിർവ്വഹിച്ചിരിക്കുന്നത് സുരേഷ് ആണ്.


</doc>
<doc id="231491" url="https://ml.wikipedia.org/wiki?curid=231491" title="ആദ്യത്തെ ത്രിമൂർത്തി ഭരണകൂടം (റോമൻ റിപ്പബ്ലിക്)">
ആദ്യത്തെ ത്രിമൂർത്തി ഭരണകൂടം (റോമൻ റിപ്പബ്ലിക്)

റോമൻ റിപ്പബ്ലിക്കിൽ 60 ബി സി മുതൽ 53 ബി സി വരെ നില നിന്നിരുന്ന ഒരു മൂന്നംഗ രാഷ്ട്രീയ ശക്തികേന്ദ്രമാണ് ആദ്യത്തെ ത്രിമൂർത്തി ഭരണകൂടം (First Triumvirate). ജൂലിയസ് സീസർ, പോംപി , മാർക്കസ് ലിചീനിയസ് ക്രാസ്സുസ് എന്നിവരായിരുന്നു ഈ ശക്തികേന്ദ്രം രൂപീകരിച്ച രാഷ്ട്രീയ നേതാക്കൾ. രണ്ടാമത്തെ ത്രിമൂർത്തി ഭരണകൂടത്തിൽ നിന്ന് വ്യത്യസ്തമായി ഇതൊരു അനൗദ്യുതിക രാഷ്ട്രീയ സഖ്യമായിരുന്നു. തുടക്കകാലങ്ങളിൽ ഇതൊരു രഹസ്യ സഖ്യമായിരുന്നു, മൂന്നു പേരും ചേർന്ന് തങ്ങളുടെ അധികാര മേൽക്കോയ്മ അരക്കിട്ടുറപ്പിച്ചതിന് ശേഷമാണ് ഈ സഖ്യത്തിന്റെ കാര്യം പരസ്യമായത്. അക്കാലത്ത് റോമൻ ജനത ത്രിമൂർത്തി ഭരണകൂടം എന്ന വിശേഷണം ഇതിനുപയോഗിച്ചിരുന്നില്ല്ല. 


</doc>
<doc id="231517" url="https://ml.wikipedia.org/wiki?curid=231517" title="ലൂച്ചസ് കോർണേലിയുസ് സുള്ള">
ലൂച്ചസ് കോർണേലിയുസ് സുള്ള

ഒരു റോമൻ സൈനിക മേധാവിയും രാഷ്ട്രീയ നേതാവുമായിരുന്നു ലൂച്ചസ് കോർണേലിയുസ് സുള്ള (Lucius Cornelius Sulla) (138 ബി സി – 78 ബി സി), (സുള്ള എന്ന് പൊതുവെ അറിയപ്പെടുന്നു). രണ്ട് പ്രാവശ്യം കോൺസലായിട്ടിരുന്നിട്ടുണ്ട്. കുറച്ച് കാലം ഡിക്റ്റേറ്റർ (magistratus extraordinarius) പദവിയിലുമിരുന്നിട്ടുണ്ട്. റോമൻ റിപ്പബ്ലിക്കിലെ പ്രധാന രാഷ്ട്രീയ കക്ഷികളായിരുന്ന ഒപ്റ്റിമേറ്റുകളും, പോപ്പുലാരികളും തമ്മിലുള്ള അധികാര വടംവലി അതിന്റെ മൂർദ്ധന്യാവസ്ഥയിൽ നിൽക്കുന്ന കാലത്താണ് സുള്ള ഡിക്റ്റേറ്ററായി സ്ഥാനമേറിയത്.


</doc>
<doc id="231528" url="https://ml.wikipedia.org/wiki?curid=231528" title="പ്രഗാഷ്">
പ്രഗാഷ്

ജമ്മു-കശ്മീരിലെ പത്താംക്ലാസുകാരായ മൂന്നു പെൺകുട്ടികൾ രൂപംകൊടുത്ത റോക് ബാൻഡാണ് പ്രഗാഷ്. പെൺകുട്ടികൾ മാത്രമുൾപ്പെട്ട സംസ്ഥാനത്തെ ആദ്യറോക് ബാൻഡായിരുന്നു ഇത്. ഗായികയും ഗിത്താർ വായനക്കാരിയുമായ നോമ നസീർ​,​ ഡ്രമ്മർ ഫറ ദീപ,​ ഗിത്താറിസ്റ്റ് അനീഖ ഖാലിദ് എന്നിവരായിരുന്നു ബാൻഡ് അംഗങ്ങൾ.മതത്തിന്റെ പേരിൽ പുരോഹിതന്മാർ ഫത്‌വ പുറപ്പെടുവിച്ചതിനെ തുടർന്ന് പെൺകുട്ടികൾ തങ്ങളുടെ റോക് ബാൻഡ് പിരിച്ചുവിട്ടു. 'ബാറ്റിൽ ഓഫ് ബാൻഡ്‌സ്' എന്ന സംഗീത മത്സരത്തിൽ ഇവർ മൂന്നാം സ്ഥാനം കരസ്ഥമാക്കിയതോടെയാണ് ബാൻഡ് ശ്രദ്ധനേടിയത്. ഡിസംബർ 26ന് കശ്മീരിലെ സംഗീത ബാൻഡുകളുടെ മത്സരത്തിൽ അരങ്ങേറ്റം നടത്തിയ ബാൻഡ് ഒന്നാമതെത്തിയിരുന്നു.
പെൺകുട്ടികൾ മാത്രമുൾപ്പെട്ട ബാൻഡിനെതിരെ ആരോപണവുമായി മുഖ്യപുരോഹിതൻ മുഫ്തി ബഷീറുദ്ദിനും ഹുറിയത്ത് കോൺഫറൻസ് തീവ്രവാദി വിഭാഗവും മറ്റ് ചില മതസംഘടനകളും രംഗത്തെത്തി. സംഗീതം അനിസ്‌ലാമികമാണെന്നും പെൺകുട്ടികൾ പാശ്ചാത്യ സംസ്‌കാരം അനുകരിക്കുകയും പ്രചരിപ്പിക്കുകയും ചെയ്യുന്നുവെന്നുമായിരുന്നു ആരോപണം. സർക്കാറിന്റെ ഭാഗത്തുനിന്ന് ഇവരെ സഹായിക്കാമെന്ന് മുഖ്യമന്ത്രി ഒമർ അബ്ദുള്ള പറഞ്ഞിരുന്നുവെങ്കിലും ഭീഷണിയും സമ്മർദവും നിമിത്തം ബാൻഡ് പിരിച്ചു വിടുകയാണുണ്ടായത്.



</doc>
<doc id="231536" url="https://ml.wikipedia.org/wiki?curid=231536" title="നാഷണൽ അസോസിയേഷൻ ഓഫ് സോഫ്റ്റ്‌വെയർ ആൻഡ് സർവീസസ് കമ്പനീസ്">
നാഷണൽ അസോസിയേഷൻ ഓഫ് സോഫ്റ്റ്‌വെയർ ആൻഡ് സർവീസസ് കമ്പനീസ്

ഇന്ത്യയിലെ ബിപിഒ ഐ.ടി കമ്പനികളുടെ കൂട്ടായ്മയായിരുന്നു അസോസിയേഷൻ ഓഫ് സോഫ്റ്റ്‌വെയർ ആൻഡ് സർവീസസ് കമ്പനീസ് എന്ന നാസ്‌കോം. ഇരുപത്തിയഞ്ചു വർഷം നില നിന്ന ഈകൂട്ടായ്മ 2013 ഫെബ്രുവരിയിൽ രണ്ടായി പിരിഞ്ഞു. ആയിരത്തിഇരുന്നൂറോളം അംഗങ്ങളുള്ള നാസ്‌കോമിൽ വൻകിട ഐടി കമ്പനികൾ പുലർത്തുന്ന മേധാവിത്വം സംബന്ധിച്ച പ്രശ്‌നങ്ങളാണ് പിളർപ്പിലെത്തിച്ചത്. ഇതോടെ ബിപിഒ-ഐടി രംഗങ്ങളിൽ രണ്ടുസംഘടനകൾ ഉണ്ടായി. നാസ്‌കോമും, പുതിയ ഗ്രൂപ്പായ ഇന്ത്യൻ സോഫ്‌റ്റ്വെയർ പ്രോഡക്ട് ഇൻഡസ്ട്രി റൗണ്ട് ടേബിൾ അഥവാ ഐസ്പ്രിറ്റുമായിരിക്കും .

നാസ്‌കോമിന്റെ ചെയർമാൻ എൻ. ചന്ദ്രശേഖരനും, പ്രസിഡന്റ് സോം മിത്തലുമാണ്.



</doc>
<doc id="231573" url="https://ml.wikipedia.org/wiki?curid=231573" title="മാർക്കസ് യൂണിയസ് ബ്രൂട്ടസ്">
മാർക്കസ് യൂണിയസ് ബ്രൂട്ടസ്

മാർക്കസ് യൂണിയസ് ബ്രൂട്ടസ് (85 ബി സി – 23 ഒക്റ്റോബർ 42 ബിസി) റോമൻ റിപബ്ലിക്കിലെ ഒരു സൈന്യ നായകനും, രാഷ്ട്രീയ നേതാവുമായിരുന്നു. സീസർ വധത്തിൽ നിർണ്ണായക പങ്ക് വഹിച്ചത് കാരണം പ്രസിദ്ധൻ. പിൽക്കാലത്ത് വിമതനായി മാർക്ക് ആന്റണി, ഒക്റ്റാവിയൻ, മാർക്കസ് ലെപിഡസ് എന്നിവർ രൂപീകരിച്ച രണ്ടാം ത്രിമൂർത്തി ഭരണകൂടത്തിനെതിരെ യുദ്ധം ചെയ്തു. ആ യുദ്ധത്തിൽ മരണമടഞ്ഞു.

85 ബി സി യിൽ റോമിൽ ജനിച്ചു. അച്ഛ്റെ പേരും മാർക്കസ് യൂണിയസ് ബ്രൂട്ടസ് (Marcus Junius Brutus the Elder) എന്നായിരുന്നു. പിതാവിനെ മൂത്ത മാർക്കസ് യൂണിയസ് ബ്രൂട്ടസ് എന്നു വിളിക്കുന്നു, മകനെ ഇളയ മൂത്ത മാർക്കസ് യൂണിയസ് ബ്രൂട്ടസ് എന്നും. മാതാവ് സെർവീല്യ കൈപിയോണിസ് (Servilia Caepionis) ഇളയ കാറ്റോവിന്റെ സഹോദരിയായിരുന്നു. ഇവരുടെ അമ്മ ഒന്നാണ് കാറ്റോവിന്റെ പിതാവ് വേറെയാണ്. ഇദ്ദേഹത്തിന്റെ അച്ഛൻ മൂത്ത മാർക്കസ് യൂണിയസ് ബ്രൂട്ടസ് ലെപിഡസിന്റെ കലാപത്തിൽ പങ്കെടുത്തതിന് ശേഷം കീഴങ്ങിയതിനു ശേഷവും ദുരൂഹമായ സാഹചര്യത്തിൽ പോംപിയാൽ വധിക്കപ്പെട്ടു. പിൽക്കാലത്ത് ബ്രൂട്ടസിന്റെ അമ്മ സെർവീല്യ സീസറിന്റെ കാമുകിയായിരുന്നു. ബ്രൂട്ടസ് സീസറിന്റെ മകനാണെന്ന ഒരു കിംവദന്തിയും അക്കാലത്ത് റോമിൽ നിലവിലുണ്ടായിരുന്നു. ഇതിൽ സത്യമുണ്ടാകാൻ സാധ്യതയില്ല, കാരണം സീസറും ബ്രൂട്ടസും തമ്മിൽ പതിനഞ്ചു വയസ്സിന്റെ വ്യത്യാസമേ ഉണ്ടായിരുന്നുള്ളൂ. 


</doc>
<doc id="231578" url="https://ml.wikipedia.org/wiki?curid=231578" title="എം.പി. സദാശിവൻ">
എം.പി. സദാശിവൻ

നൂറിലധികം ലോകഭാഷാസാഹിത്യങ്ങൾ മലയാളത്തിലേക്ക് മൊഴിമാറ്റം നടത്തിയ എഴുത്തുകാരനാണ് എം.പി. സദാശിവൻ. ലോകത്ത് ഏറ്റവുമധികം ഗ്രന്ഥങ്ങൾ വിവർത്തനം ചെയ്ത ആൾ എന്ന നിലക്ക് ലിംക ബുക്സ് ഓഫ് റെക്കോർഡിൽ രേഖപ്പെടുത്തപ്പെട്ടിട്ടുണ്ട് 
1940-ൽ തിരുവനന്തപുരത്ത് വഞ്ചിയൂരിലാണ് ജനനം. മാധവൻ പിള്ളയാണ് അച്ഛൻ. അച്ഛന്റെ മരണത്തോടെ താമസം അമ്മവീടായ കാട്ടാത്തറയിലേക്ക് മാറി. അഞ്ചാം ക്ലാസ്സ് മുതൽ കാട്ടാത്തറ സ്കൂളിലായിരുന്നു പഠനം. തിരുവനന്തപുരം ഇന്റർമീഡിയറ്റ് കോളേജ്, മാർത്താണ്ഡം ഹിന്ദു കോളേജ് എന്നിവിടങ്ങളിൽ വിദ്യാഭ്യാസം പൂർത്തിയാക്കി. ബിരുദം നേടി, തിരുവനന്തപുരം ഏജീസ് ഓഫീസിൽ ഓഡിറ്റർ ആയി ജോലി ആരംഭിച്ചു. 








1981ൽ പുറത്തിറക്കിയ ചെമ്പൻ മുടിക്കാർ മുതൽ ഇന്നു വരെ നൂറിലധികം ലോകസാഹിത്യങ്ങൾ അദ്ദേഹം വിവർത്തനം ചെയ്തിട്ടുണ്ട്


</doc>
<doc id="231598" url="https://ml.wikipedia.org/wiki?curid=231598" title="ഖോബാർ">
ഖോബാർ

സൗദി അറേബ്യയുടെ കിഴക്കൻ പ്രവശ്യയിൽ കടലിനോട് ചേർന്ന് കിടക്കുന്ന നഗരമാണ് ഖോബാർ അഥവാ അൽ-ഖോബാർ അഥവ കോബാർ അഥവാ അൽ-കോബാർ. രാജ്യത്തെ മൂന്നാമത്തെ വലിയ നഗരമായ ദമാമിൽ നിന്നും ഇരുപതു കിലോമീറ്റർ മാറിയാണ് അൽ ഖോബാർ സ്ഥിതി ചെയ്യുന്നത്. ഖോബാർ എന്ന ചുരുക്കപ്പേരിൽ അറിയപ്പെടുന്ന ഈ തീര നഗരം പേർഷ്യൻ ഗൾഫിനോട് ചേർന്നാണ് നിലകൊള്ളുന്നത്

സൗദി അറേബ്യയിൽ നിന്ന് ബഹ്‌റിനിലേക്കുള്ള സൗദി-ബഹ്‌റിൻ കടൽ പാലം ഈ നഗരത്തിൽ നിന്നാണ് ആരംഭിക്കുന്നത്. വിശാലമായ കടൽതീരമുള്ള ഈ പ്രദേശം ഒരു ജനവാസകേന്ദ്രമായാണ് കണക്കാക്കുന്നത്.

അന്തരാഷ്ട്രനിലവാരത്തിലുള്ള റോഡ് ശ്രിംഖലയുള്ള നഗരമാണ് ഖോബാർ. രാജ്യത്തിന്റെ ഏതൊരു നഗരത്തിലേക്ക് എത്തിപ്പെടാവുന്ന രീതിയിലാണ് റോഡുകൾ നിർമ്മിച്ചിരിക്കുന്നത്. തുറമുഖം, തീവണ്ടിതാവളം, വീമാനതാവളം തുടങ്ങിയ ഗതാഗതസൗകര്യങ്ങൾ തൊട്ടടുത്ത ദമാം നഗരത്തിന്റേതാണ്.



</doc>
<doc id="231599" url="https://ml.wikipedia.org/wiki?curid=231599" title="ഇളയ കാറ്റോ">
ഇളയ കാറ്റോ

മാർക്കസ് പോർഷ്യസ് കാറ്റോ ഉട്ടിചെൻസിസ് (Marcus Porcius Cato Uticensis) (95 ബി സി – 46 ബി സി), റോമൻ റിപ്പബ്ലിക്കിലെ അറിയപ്പെടുന്ന പ്രസംഗകനും, രാഷ്ട്രീയ നേതാവുമായിരുന്നു. ഇതേ പേരുള്ള മുതു മുത്തച്ഛനിൽ നിന്ന് തിരിച്ചറിയാൻ വേണ്ടി ഇളയ കാറ്റോ എന്ന പേരിൽ അറിയപ്പെടുന്നു. ഗ്രീക്ക് ചിന്തകനായ സെനോണിന്റെ (Zeno of Citium) സ്റ്റോയിക് തത്ത്വചിന്തയുടെ ഒരു വിശ്വാസിയായ ഇദ്ദേഹം തന്റെ ധാർമനിഷ്ഠതയ്ക്കും, കർക്കശമായ നിലപാടുകൾക്കും, അക്കാലത്ത് വ്യാപകമായിരുന്ന അഴിമതിയുടെ വിമർശകൻ എന്ന നിലയിലും പ്രശസ്തനായിരുന്നു. സീസറുമായി ഏറെ നാൾ ഇദ്ദേഹം നടത്തിയ രാഷ്ട്രീയ പോര് റോമൻ റിപ്പബ്ലിക്കിലെ ഒരു ശ്രദ്ധേയമായ സംഭവമാണ്. 
തൊണ്ണൂറ്റഞ്ച് ബി സിയിൽ റോമിൽ മാർക്കസ് പോർച്യസ് കാറ്റോവിന്റെയും ലിവിയ ദ്രൂസായുടെയും മകനായി ജനിച്ചു. ചെറുപ്പത്തിലേ മാതാപിതാക്കൾ മരിച്ചുപോയത്കൊണ്ട് കാറ്റോവിനെ വളർത്തിയത് അമ്മാവനായ മാർക്കസ് ലിവിയസ് ദ്രൂസസ് ആയിരുന്നു. മാർക്കസ് ലിവിയസ് ദ്രൂസസ് റോമിലെ പ്ലീബിയൻ ട്രൈബ്യൂണായിരുന്നു. കാറ്റോ ചെറുപ്പകാലത്തേ തന്റെ നിശ്ചയദാർഡ്യം പ്രകടിപ്പിച്ചു തുടങ്ങി എന്ന് അദ്ദേഹത്തിന്റെ ട്യൂട്ടറായിരുന്ന സാർപേഡൊൺ അഭിപ്രായപ്പെട്ടു. മര്യാദക്കാരനായ കുട്ടിയാണെങ്കിലും പല തത്ത്വങ്ങളും കാറ്റോയെക്കോണ്ട് അംഗീകരിപ്പിക്കാൻ കുറച്ച് ബുദ്ധിമുട്ടേണ്ടി വന്നുട്ടുണ്ട് എന്ന് സാർപെഡോൺ രേഖപ്പെടുത്തിയിരുന്നു. ഒരിക്കൽ മാർസി എന്ന ഇറ്റാലിക് ഗോത്രത്തിന്റെ തലവൻ ക്വിന്റസ് പൊപ്പഡെയുസ് സിലൊ റോമിനെതിരെയുള്ള ഒരു വിവാദ തർക്കത്തിന്റെ കാര്യം മാർക്കസ് ലിവിയസ് ദ്രൂസസുമായി ചർച്ച ചെയ്യാൻ അദ്ദേഹത്തിന്റെ വീട്ടിൽ ചെന്നു. അവിടെ വച്ച് കുട്ടികളോട് സിലോ ഒരു തമാശയ്ക്ക് "നിങ്ങളെല്ലാം എന്നെ പിന്തുണക്കുന്നുണ്ടോ?" എന്ന് ചോദിച്ചു. കുട്ടികളെല്ലാം ചിരിച്ച് തലയാട്ടി, കാറ്റോ മാത്രം ഒന്നും മിണ്ടാതെ സിലോയെ തുറിച്ചു നോക്കി. സിലോ കാര്യമെന്താണെന്ന് ചോദിച്ചിട്ടും കാറ്റോ ഒരക്ഷരം മിണ്ടിയില്ല. സിലോ കാറ്റോയെ കാലിൽ പിടിച്ചു എടുത്തു ജനാലയ്ക്ക് പുറത്ത് തൂക്കിയിട്ട് "ഇപ്പൊ നിന്നെ നിലത്തിടും" എന്ന് പറഞ്ഞിട്ടും കാറ്റോ ഒരക്ഷരം മിണ്ടിയില്ല. 

അക്കാലത്തെ റോമൻ ഡിക്റ്റേറ്ററായ സുള്ളയ്ക്ക് കാറ്റോയും, കാറ്റോയുടെ സഹോദരനുമായി സംസാരിക്കുന്നത് ഇഷടമായിരുന്നു. കാറ്റോ തന്റെ മനസ്സിലുള്ള അഭിപ്രായം വെട്ടിത്തുറന്ന് പറയുമായിരുന്നു എങ്കിലും സുള്ള ഇടയ്ക്ക് ഈ കുട്ടികളെ വിളിപ്പിച്ച് അവരുമായി സംസാരിക്കുമായിരുന്നു. ഒരിക്കൽ സുള്ളയുടെ വീട്ടിൽ വയ്ച്ച് സുള്ളയുടെ രാഷ്ട്രീയ എതിരാളികളായ ചില പ്രമുഖ റോമന്മാരെ സുള്ള വധശിക്ഷയ്ക്ക് വിധിച്ച് അവരെ കൊല്ലാൻ കൊണ്ടുപോകുന്നത് കാറ്റോ കണ്ടു. അന്ന് പതിനാലുകാരനായ കാറ്റോ തന്റെ അധ്യാപകനായ സാർപെഡോണോട് ഇതുവരെ സുള്ളയെ ആരും കൊല്ലാത്തതെന്തേ എന്ന് ചോദിച്ചു. അധ്യാപകന്റെ മറുപടി "ജനങ്ങൾ സുള്ളയെ വെറുക്കുന്നതിലുപരി അയാളെ ഭയക്കുന്നു" എന്നയിരുന്നു. അപ്പോൾ കാറ്റോ "എനിക്ക് ഒരു വാള് താ, റോമിനെ ഞാൻ സ്വതന്ത്രയാക്കിത്തരാം" എന്ന് പറഞ്ഞു. അതിനു ശേഷം കാറ്റോയുടെ തീവ്ര റിപ്പബ്ലിക്കൻ വിശ്വാസങ്ങൾ എന്തെങ്കിലും അപകടത്തിൽ ചെന്ന് ചാടാൻ അയാളെ പ്രേരിപ്പിക്കുമെന്ന് ഭയന്ന് സാർപ്പിഡോൺ കാറ്റോയെ അധികം ഒറ്റയ്ക്ക് നടക്കാൻ അനുവദിക്കില്ലായിരുന്നു. 

പ്രായപൂർത്തിയായതിനുശേഷം മരണമടഞ്ഞ മാതാപിതാക്കളുടെ സ്വത്ത് കൈപ്പറ്റി കാറ്റൊ അമ്മാവന്റെ വീട്ടിൽ നിന്ന് മാറി താമസിച്ചു. അദ്ദേഹം സ്റ്റോയിക്ക് തത്ത്വചിന്തയും രാഷ്ട്രതന്ത്രവും പഠിച്ച്തുടങ്ങി. ആവശ്യത്തിലേറെ സ്വത്തുണ്ടായിട്ടും കാറ്റോ തന്റെ മുതു മുത്തഛനായ വലിയ കാറ്റോയുടെ മാതൃക പിന്തുടർന്ന് വളരെ ലളിതമായ രീതിയിലുള്ള ജീവിതം നയിച്ചു. വിശപ്പടങ്ങുന്നത്്വരെ മാത്രം ഭക്ഷണം കഴിച്ചും, വളരെക്കുറച്ച് വസ്ത്രം മാത്രം ധരിച്ച് തണുപ്പും മഴയും സഹിക്കാൻ കാറ്റോ തന്റെ ശരീരത്തെ പരിശീലിപ്പിച്ചും, കഠിനമായ വ്യായാമങ്ങൾ ചെയ്തും കാറ്റോ തന്റെ ആദർശങ്ങൾക്കൊത്ത് ജീവിച്ചു. 72 ബി സിയിൽ സ്പാർട്ടക്കസിനെതിരെയുള്ള യുദ്ധത്തിൽ പങ്കെടുക്കാൻ റോമൻ പട്ടാളത്തിൽ ചേർന്നു. ഇരുപത്തെട്ടാമത്തെ വയസ്സിൽ ഒരു റോമൻ ലീജിയന്റെ (റോമൻ പട്ടാളത്തിൽ ലീജിയൻ ഏതാണ്ട് 5000 വരുന്ന ഒരു സേനാവിഭാഗമാണ്. ഏതാണ്ട് ഇന്നത്തെ റെജിമെന്റിനു തുല്യം) ചുമതല വഹിക്കാൻ റോമൻ ഭരണകൂടം കാറ്റൊയെ മാസിഡോണിയക്കയച്ചു. ഈ ലീജിയന്റെ നേതൃത്വം കാറ്റോ സ്തുത്യർഹമായി നിറവേറ്റിയിരുന്നു, അച്ചടക്കം നിലനിർത്തുന്ന കാര്യത്തിൽ കർക്കശക്കാരനായിരുന്നു എങ്കിലും തന്റെ കീഴിലുള്ള പട്ടാളക്കാരുടെ സ്നേഹവും ബഹുമാനവും കാറ്റൊ പിടിച്ചുപറ്റി. 
65 ബി സിയിൽ കാറ്റോ റോമിലേക്ക് മടങ്ങി, ക്വിസ്റ്റർ പദവിയിലേക്ക് തിരഞ്ഞടുക്കപ്പെട്ടു. ക്വിസ്റ്റർ റോമൻ റിപ്പബ്ലിക്കിലെ ധനകാര്യങ്ങളുടെ മേൽനോട്ടത്തിന്റെ ഉത്തരവാദിത്തമുള്ള ഒരു ജോലിയാണ്. ഈ പദവിയിൽ ഇരിക്കുന്നവർ നിയമിക്കപ്പെടുകയല്ല ജനഹിതമനുസരിച്ച് തെരഞ്ഞെടുക്കപ്പെടുകയാണ് ചെയ്യുക. ക്വിസ്റ്റർ പദവിയിലേറിയ കാറ്റോ ഈ ജോലിയുടെ സകല വശങ്ങളെക്കുറിച്ചും പഠിച്ചു. കണക്കുകൾ വിശദമായി പരിശോധിച്ചതിനുശേഷം മുൻപ് ക്വിസ്റ്റർ പദവിയിലിരുന്ന പലർക്കുമെതിരെ സാമ്പത്തിക തിരിമറി നടത്തിയതിന് നിയമനടപടികൾ തുടങ്ങിവച്ചു. സുള്ളയുടെ ഡിക്റ്റേറ്റർഷിപ്പ് കാലത്തെ പല ശിങ്കിടികൾക്കെതിരെയും കാറ്റോ പൊതുഖജനാവിൽനിന്ന് പണം വെട്ടിച്ചതിന് കേസെടുത്തു. സ്തുത്യർഹമായ സേവനമനുഷ്ടിച്ച് ജോലിയുടെ കാലാവധി തീർന്നു സാധാരണ സെനറ്റ് അംഗമായി തുടരുമ്പോഴും കാറ്റോയുടെ ഒരു കണ്ണ് ഖജനാവിന്റെ മേലുണ്ടായിരുന്നു. ഒരു സെനറ്റർ എന്ന നിലയിലും കാറ്റോ സ്തുത്യർഹമായ സേവനമാണ് കാഴ്ചവെച്ചത്. സെനറ്റിന്റെ ഒരു സിറ്റിങ്ങിന് പോലും കാറ്റോ പോകാതിരുന്നിട്ടില്ല, മാത്രമല്ല സിറ്റിങ്ങിനു പോകാത്ത സെനറ്റർമാരെ നിശിതമായി വിമർശിച്ചിരുന്നു. 
സെനറ്റിൽ കയറിയ കാലം മുതലേ കാറ്റോ ഒപ്റ്റിമേറ്റ് കക്ഷിയെ പിന്താങ്ങുന്നവരിലൊരാളായിരുന്നു. ഈ കക്ഷിയിൽ വന്ന ലക്ഷ്യവ്യതിയാനങ്ങളെ തിരുത്തി അതിനെ കാതലായ റിപ്പബ്ലിക്കൻ ആശയങ്ങളിലേക്ക് തിരിച്ച്കൊണ്ട്്വരാൻ കാറ്റോ പരമാവധി ശ്രമിച്ചു. 63 ബി സിയിൽ കാറ്റോ പ്ലീബിയൻ കൗൺസിലിന്റെ ട്രൈബ്യൂണായി തിരഞ്ഞടുക്കപ്പെട്ടു. ഈ സ്ഥാനത്തിരിക്കുമ്പോൾ കാറ്റോ അക്കാലത്തെ കോൺസലായിരുന്ന സിസറോയെ കാറ്റിലീനിയൻ ഗൂഢാലോചന വെളിച്ചത്ത് കൊണ്ട്്വരാൻ സഹായിച്ചു. റോമിലെ ഒരു പ്രമുഖ പട്രീഷ്യൻ കുടുംബത്തിലെ അംഗമായ കാറ്റിലീൻ എന്നയാൾ റോമൻ റിപ്പബ്ലിക്കിനെ തകിടം മറിക്കാനുള്ള ഉദ്ദേശത്തോടെ മധ്യ ഇറ്റലിയിലുള്ള എട്രൂറിയ എന്ന പ്രവിശ്യയിൽ രഹസ്യ്മായി ഒരു സേനയെ സ്വരുക്കൂട്ടി റോമിനെതിരെ വരാനുള്ള തയ്യാറെടുപ്പിലായിരുന്നു. ഇതിനിടെ തന്റെ വിജയം സുഗമമാക്കാൻ വേണ്ടി കാറ്റിലീൻ സിസറോയെയും മറ്റ് പ്രമുഖ സെനറ്റർമാരെയും കൊലചെയ്യാൻ ഗൂഢാലോചന നടത്തി (ഈ സംഭവമാണ് പിൽക്കാലത്ത് കാറ്റിലീൻ ഗൂഢാലോചന എന്നറിയപ്പെടുന്നത്). ഗൂഢാലോചന വെളിച്ചത്ത് വന്നപ്പോൾ കാറ്റിലീന്റെ അഞ്ച് അനുയായികൾ പിടിയിലായി. ഇവരെ എന്ത് ചെയ്യണം എന്ന വിഷയം സെനറ്റിൽ ചർച്ച ചെയ്യുമ്പോൾ സിസറോ അവരെ വിചാരണപോലും ചെയ്യാതെ കൈയോടെ വധിക്കണം എന്ന പ്രമേയം അവതരിപ്പിച്ചു, സീസർ ഇതിനെ നിശിതമായി എതിർത്തു, അവരെ വധശിക്ഷയ്ക്ക് വിധിക്കണ്ട ജയിലിലടച്ചാൽ മതി എന്ന് സീസർ പറഞ്ഞു. ആ ചർച്ചയിൽ വച്ച് കാറ്റോ സിസറോയെ ശക്തമായി പിന്തുണച്ച് സംസാരിച്ചു. ഒടുവിൽ സെനറ്റ് സിസറോയ്ക്ക് അനുകൂലമായ തീരുമാനമെടുത്തു. കാറ്റോ സെനറ്റിൽ വെച്ച് സീസറിനെ വ്യക്തിപരമായി ആക്രമിച്ചു. പരസ്യവിചാരണയും വേണ്ടാ, വിചാരണ ഇല്ലാതെ വധശിക്ഷയും പാടില്ല എന്നൊക്കെ പറയുമ്പോൾ സീസറിനും ഈ ഗൂഢാലോചനയിൽ പങ്കില്ല എന്ന് ഉറപ്പിച്ച് പറയാൻ പറ്റില്ല എന്ന് കാറ്റോ സെനറ്റിൽ വെച്ച് പറഞ്ഞു. ഇവിടെവെച്ചാണ് കാറ്റോയും സീസറും തമ്മിലുള്ള ശത്രുത തുടങ്ങിയത്. 

കാറ്റിലീനിയൻ ഗൂഢാലോചനയുടെ കാലത്തിനുശേഷം കാറ്റോ തന്റെ കഴിവുകൾ സീസർ, പോംപി, ക്രാസ്സുസ് സഖ്യത്തിനെ എതിർക്കാനുപയോഗിച്ചു. ഈ മൂന്നു പേരും കൂടി തങ്ങളുടെ അധികാരം അനിയന്ത്രിതമായി വളർത്താൻ നടത്തിയ നീക്കങ്ങൾ കാറ്റോ അവസരം കിട്ടുമ്പോഴൊക്കെ ശക്തമായി എതിർത്തു. 61 ബി സിയിൽ പോംപി പേർഷ്യ, ജുഡിയ എന്നിത്യാദി കിഴക്കൻ പ്രദേശങ്ങളിൽ റോമിനുവേണ്ടി യുദ്ധം നയിച്ചു വിജയശ്രീലാളിതനായി റോമിലേയ്ക്ക് മടങ്ങി. സാധാരണ ഇത്തരം മടങ്ങലുകൾ കഴിഞ്ഞ് ഒരു പൊതു വിജയാഘോഷം റോമൻ സേനാനായകർക്ക് പതിവാണ്. ഈ വിജയാഘോഷം അവരുടെ രാഷ്ട്രീയ പ്രമാണിത്വം അരക്കിട്ടുറപ്പിക്കാനുപകരിക്കുന്ന ഒരു ചടങ്ങ്കൂടിയാണ്. ഈ വിജയാഘോഷങ്ങളിൽ ഇവർ അവരുടെ സേനയുമായി റോമിലെ തെരുവുകളിലൂടെ ഘോഷയാത്ര നടത്താറുണ്ട്. പോംപിയ്ക്ക് ആ സമയത്ത് രണ്ട് ആഗ്രഹങ്ങളുണ്ടായിരുന്നു ഒന്ന് പൊതു വിജയാഘോഷം നടത്തുക, രണ്ട് വീണ്ടും കോൺസൾ പദവിയുടെ തിരഞ്ഞെടുപ്പിനു നിൽക്കുക. കോൺസൾ പദവിയുടെ തിരഞ്ഞെടുപ്പിനു നിൽക്കുന്ന സേനാനായകന്മാർ അവരുടെ സേനയുമായി റോമിൽ പ്രവേശിക്കാൻ പാടില്ല എന്ന ഒരു തിരഞ്ഞെടുപ്പു നിയമം അന്ന് നിലവിലുണ്ടായിരുന്നു. സേനയെ പിരിച്ചുവിട്ടാൽ സേനയുമായി വിജയാഘോഷം നടത്താൻ പറ്റില്ല. അപ്പോൾ പോംപിയ്ക്ക് ഒന്നുകിൽ തിരഞ്ഞെടുപ്പ് അല്ലെങ്കിൽ വിജയാഘോഷം ഏതെങ്കിലും ഒരെണ്ണം മാത്രമേ നടക്കൂ എന്ന അവസ്ഥ വന്നു. ഇത് മറികടക്കാൻ വേണ്ടി തിരഞ്ഞെടുപ്പ് നീട്ടിവയ്ക്കാൻ പോംപി സെനറ്റിനോടഭ്യർത്ഥിച്ചു. കാറ്റോ ഇതിനെ ശക്തമായിട്ടെതിർത്തു. പോംപിയുടെ അളിയൻ ക്വിന്റസ് മെറ്റല്ലുസ് ചെലർ (Quintus Metellus Celer) നിയമഭേദഗതിക്ക് ഒരു പ്രമേയം അവതരിപ്പിക്കാൻ ശ്രമിച്ചു, പക്ഷേ അത് വിജയിച്ചില്ല. ഒടുവിൽ പോംപിയ്ക്ക് വിജയാഘോഷം മാത്രം നടത്തി തൃപ്തിയടയേണ്ടി വന്നു. 

ഇതേ പ്രശ്നം സീസറിന് ഉണ്ടായപ്പോൾ കാറ്റോ ഫിലിബസ്റ്റർ എന്ന തന്ത്രമുപയോഗിച്ചു വോട്ടെടുപ്പ് തടഞ്ഞു. ഫിലിബസ്റ്റർ എന്ന് പറഞ്ഞാൽ രാത്രി സഭ പിരിയുംവരെ പ്രസംഗം നീട്ടി വോട്ടെടുപ്പ് തടയുന്ന ഒരു തന്ത്രമാണ്. ഒടുവിൽ സീസർ വിജയാഘോഷം വേണ്ടാ എന്നു വയ്ച്ച് കോൺസൾ തെരഞ്ഞെടുപ്പിനു നിന്നു. ആ തിരഞ്ഞെടുപ്പിൽ സീസർ വിജയിച്ചു കോൺസൾ ആയി. അതിനുശേഷം സീസർ സർക്കാർ ഭൂമി പോംപിയുടെ വിരമിച്ച പട്ടാളക്കാർക്ക് വീതിച്ച് കൊടുക്കുന്നതിന് ഒരു പ്രമേയം സെനറ്റിലവതരിപ്പിച്ചു. കാറ്റോ ഇതിനെതിരെ സംസാരിച്ചുകൊണ്ടിരുന്നപ്പോൾ സീസറിന്റെ അംഗരക്ഷകർ കാറ്റോയെ പിടിച്ചു സെനറ്റിനു പുറത്തു തള്ളി. ഈ വിചിത്രമായ നടപടിക്കെതിരെ പ്രതിഷേധിച്ച് മറ്റ് ചില സെനറ്റർമാർ സഭയിൽ നിന്നിറങ്ങിപ്പോയി. സെനറ്റിൽ പ്രതിഷേധം മൂത്തപ്പോൾ ഒടുവിൽ സീസർ ഈ നിയമഭേദഗതി വോട്ടിങ്ങിനു വയ്ച്ചു, പക്ഷേ ഇത് സെനറ്റിനെ മറികടന്ന് ജനങ്ങളുടെയിടയിൽ ഒരു റെഫറണ്ടം (plebiscite) ആയി അവതരിപ്പിച്ചു. 

സീസർ, പോംപി, ക്രാസ്സുസ് ത്രിമൂർത്തികളുടെ അനുയായിയായ ക്ലോഡിയസ് സെനറ്റിൽ കാറ്റോയുടെ തുടർന്നുള്ള സാന്നിദ്ധ്യം സിസറോയെ ഒതുക്കാനുള്ള ശ്രമത്തിൽ ഒരു വിലങ്ങ്തടിയാവുമെന്ന് മനസ്സിലാക്കി കാറ്റോയെ സൈപ്രസ്സിലെ യുദ്ധം നയിക്കാനയക്കണം എന്ന പ്രമേയം സെനറ്റിലവതരിപ്പിച്ചു. തന്ത്രം മനസ്സിലാക്കിയ കാറ്റോ ഈ നിയമനം നിരസിച്ചു. ഒടുവിൽ ത്രിമൂർത്തികളുടെ സഹായത്തോടെ ക്ലോഡിയസ് അതിനുവേണ്ടി സെനറ്റിൽ പ്രത്യേകനിയമം പാസ്സാക്കി. ഒടുവിൽ കാറ്റോയ്ക്ക് മനസ്സില്ലാ മനസ്സോടെ സൈപ്രസ്സ് ദൗത്യം സ്വീകരിക്കേണ്ടി വന്നു. സൈപ്രസ്സിലെ സ്തുത്യർഹമായ സേവനം കഴിഞ്ഞു മടങ്ങിയ കാറ്റോയ്ക്ക് സെനറ്റ് നന്ദിപൂർവം ഒരു സ്വീകരണവും, (ഇലക്ഷൻ ഇല്ലാതെ) പ്രത്യേക പ്രേറ്റർ പദവിയും, മറ്റ് ആനുകൂല്യങ്ങളും വച്ചുനീട്ടി. ഇതെല്ലാം നിയമവിരുദ്ധമായ ആനുകൂല്യങ്ങളാണെന്ന് പറഞ്ഞു കാറ്റോ അവയെയെല്ലാം നിരസിച്ചു. പിന്നീട് കാറ്റോ പ്രേറ്റർ പദവിയുടെ ഇലക്ഷനുനിന്നു വിജയിച്ചു. ഇതിനിടെ
സീസർ, പോംപി, ക്രാസ്സുസ് ത്രിമൂർത്തി സഖ്യത്തിൽ വിള്ളലുകൾ വീണു തുടങ്ങി.

59 ബി സിയിൽ കോൺസൾ പദവിയിൽ ഒരു വർഷം ഇരുന്നു വിരമിച്ച സീസർ പ്രോകോൺസൽ പദവിയിൽ ഇലിറിക്കം (ഇപ്പോഴത്തെ ക്രൊയേഷ്യ , അൽബേനിയ, ബോസ്നിയ ഹെർസെഗോവിന എന്നിവ അടങ്ങിയ പ്രദേശം), ട്രാൻസാല്പീൻ ഗൗൾ (transalpine gaul) (തെക്കൻ ഫ്രാൻസ്), സിസാല്പീൻ ഗൗൾ (cisalpine gaul) എന്നീ പ്രവിശ്യകളുടെ ഗവർണറായി സേവനമനുഷ്ടിക്കുകയായിരുന്നു. സാധാരണ ഈ പ്രോകോൺസൾ പദവിയുടെ കാലാവധി ഒരു വർഷമാണ്, സീസറിന് സെനറ്റ് ഇത് അഞ്ച് വർഷമാക്കിക്കൊടുത്തു. അഞ്ചു വർഷം കഴിഞ്ഞ് അത് വീണ്ടും അഞ്ചു വർഷത്തേയ്ക്ക് നീട്ടിക്കൊടുത്തിരുന്നു. ഈ കാലങ്ങളിൽ സീസർ സെനറ്റിന്റെ അനുവാദമില്ലാതെ ഗൗൾ, ബ്രിട്ടൺ എന്നിവ ആക്രമിച്ചു കീഴടക്കി. 50 ബി സി ആയപ്പോൾ റോമിലെ ജനതയുടെയിടയിൽ ആരാധ്യനായി മാറിയ വീണ്ടും കോൺസൾ തെരഞ്ഞെടുപ്പിനു നിൽക്കുമെന്ന് ഏതാണ്ട് ഉറപ്പായി. ഇത് ഒടുവിൽ ഒരു ഏകാധിപത്യ ഭരണത്തിലേക്ക് നയിക്കുമെന്ന് ഭയന്ന സെനറ്റ് സീസറെ പ്രോകോൺസൾ പദവി ഒഴിഞ്ഞു റോമിലേക്ക് മടങ്ങാൻ നിർദ്ദേശിച്ചു. ഇതിനു മറുപടിയായി പോംപി പ്രോകോൺസൾഷിപ്പ് ഒഴിഞ്ഞാൽ താനും ഒഴിയാമെന്ന് സീസർ അറിയിച്ചു. ഈ മറുപടി സെനറ്റിന് ഒട്ടും രുചിച്ചില്ല, അവർ സീസറിനോട് ഉടൻ തന്റെ സേനകളുടെ ചുമതല ഒഴിഞ്ഞ് റോമിലേക്ക് മടങ്ങിയില്ലെങ്കിൽ സീസറിനെ റിപ്പബ്ലിക്കിന്റെ ശത്രുവായി പ്രഖ്യാപിക്കുമെന്ന് അറിയിച്ചു. പദവികൾ ഒഴിഞ്ഞ് തിരിച്ചുചെന്നാൽ നിയമ നടപടികൾ നേരിടേണ്ടിവരുമെന്ന് മനസ്സിലാക്കിയ സീസർ 49 ബി സിയിൽ സെനറ്റിനെ പരസ്യമായി ധിക്കരിച്ച് തന്റെ സേനയുമായി റൂബിക്കൺ നദി കടന്നു. ഇത് 49 ബി സി യിലെ ആഭ്യന്തര യുദ്ധത്തിന്റെ തുടക്കമായിരുന്നു. പോംപിയും സെനറ്റിലെ ഭൂരിപക്ഷ കക്ഷിയായ ഒപ്റ്റിമേറ്റ് അംഗങ്ങളും റോം നഗരം വിട്ട് പാലായനം ചെയ്തു ഇക്കൂട്ടത്തിൽ കാറ്റോവുമുണ്ടായിരുന്നു. ഇവരെ തുരത്തിക്കോണ്ട് സീസറും പുറകെ പോയി. മധ്യ ഗ്രീസിലെ ഫർസാലയിൽ വച്ച് നടന്ന യുദ്ധത്തിൽ സീസറിന്റെ സേനകൾ നിർണായകമായ വിജയം നേടി. 

പരാജയം സ്വീകരിച്ചു കീഴടങ്ങാൻ വിസമ്മതിച്ച കാറ്റോ, മെറ്റല്ലസ് ഷിപ്പിയൊ (Metellus Scipio) എന്നിവർ ഉത്തര ആഫ്രിക്കയിലേക്ക് പാലായനം ചെയ്തു. ഇപ്പോഴത്തെ ടുണീഷ്യയിലുള്ള ഒരു പട്ടണമായ ഊട്ടിക്കയിൽ (Utica) അവർ താവളമുറപ്പിച്ചു. 46 ബി സി ഫെബ്രുവരിയിൽ സീസറിന്റെ സേനകൾ ടുണീഷ്യയിലെ ടാപ്സസ് എന്ന സ്ഥലത്ത് വച്ച് മെറ്റല്ലസ് ഷിപ്പിയൊ നയിച്ച റിപ്പബ്ലിക്കൻ സേനയെ പരാജയപ്പെടുത്തി. പതിവിനു വിപരീതമായി സീസർ ഷിപ്പിയോയുടെ സേനയുടെ കീഴടങ്ങൽ സ്വീകരിച്ചില്ല. കീഴടങ്ങിയവരെയൊക്കെ വധിക്കാൻ സീസർ ഉത്തരവിട്ടു. ഈ യുദ്ധത്തിൽ കാറ്റോ പങ്കെടുത്തില്ലായിരുന്നു. സീസർ ഭരിക്കുന്ന ഒരു ലോകത്തിൽ ജീവിക്കുന്നത് കാറ്റോയ്ക്ക് ഒട്ടും സ്വീകര്യമല്ലായിരുന്നു. തനിക്ക് മാപ്പ് തരാനുള്ള അധികാരം പോലും സീസറിന് നൽകാൻ വിസമ്മതിച്ച്കൊണ്ട് 46 ബി സി ഏപ്രിൽ മാസത്തിൽ ഉട്ടിക്കായിൽ വച്ച് കാറ്റോ വയറ്റിൽ വാൾ കുത്തിയിറക്കി ആത്മഹത്യ ചെയ്തു. കൈയ്ക്ക് പരിക്കേറ്റിരുന്നത്കാരണം ശക്തമായി കുത്താൻ കാറ്റോയ്ക്ക് കഴിഞ്ഞില്ല. ഈ സംഭവത്തക്കുറിച്ച് പ്ലൂട്ടാർക് ഇപ്രകാരമെഴുതി.

പിൽക്കാലത്ത് വന്ന മൂത്ത പ്ലീനി മുതലായ എഴുത്തുകാർ കാറ്റോയെ "കാറ്റോ ഉട്ടിചെൻസിസ്" (ഉട്ടിക്കയിലെ കാറ്റോ) എന്ന് വിശേഷിപ്പിച്ചു. പ്രാചീന റോമിൽ ഏതെങ്കിലും വിദേശ യുദ്ധത്തിൽ ജയിച്ച് ആ പ്രദേശം റോമിന്റെ കീഴിലാക്കിയ സേനാനായകന്മാരെയാണ് ഇങ്ങനെ വിശേഷിപ്പിക്കുന്നത് (ഉദാ: ഷിപ്പിയൊ ആഫ്രിക്കാനസ്, Scipio Africanus). ഈ മാനദണ്ഡം വയ്ച്ച് കാറ്റോയുടെ ആത്മഹത്യ സീസറിന്റെ ഏകാധിപത്യത്തിനെതിരെ നേടിയ ഒരു ധാർമിക വിജയമായിട്ടാണ് (moral victory) റോമൻ ജനത കണ്ടത്. 

കാറ്റോയുടെ ഉയർന്ന ധാർമിക മൂല്യങ്ങളും, നിശ്ചയദാർഡ്യവും അദ്ദേഹത്തിന്റെ രാഷ്ട്രീയ എതിരാളികളുടെവരെ ബഹുമാനം പിടിച്ചുപറ്റിയിരുന്നു. കാറ്റോ രാഷ്ട്രീയജീവിതത്തിൽ കാട്ടിയ മാതൃക അദ്ദേഹത്തിന് പല പ്രമുഖ അനുയായികളെ നേടിക്കൊടുത്തു, അതിൽ ഏറ്റവും അറിയപ്പെടുന്ന അനുയായി മാർക്കസ് ഫവോണിയസായിരുന്നു. കാറ്റോയുടെ ജീവിതകാലത്ത് മാത്രമല്ല പിൽക്കാലത്ത് വന്ന പല റോമൻ രാഷ്ട്രീയനേതാക്കൾക്കും കാറ്റോയുടെ രാഷ്ട്രീയജീവിതം മാതൃകയായിട്ടുണ്ട്. കലാ സാംസ്കാരിക രംഗത്തിലും കാറ്റോയെപ്പറ്റിയുള്ള പരാമർശങ്ങൾ കാണാം ഡാന്റെയുടെ ഡിവൈൻ കോമഡിയിലെ രണ്ടാം പർവ്വമായ പർഗേറ്റോറിയോയിൽ കാറ്റോയെ ശുദ്ധീകരണമലയുടെ സൂക്ഷിപ്പുകാരനായിട്ട് ചിത്രീകരിക്കുന്നു. പർഗറ്റോറിയോവിന്റെ ഒന്നാം കാന്റോയിൽ ഡാന്റെ കാറ്റോയെപ്പറ്റി ഇപ്രകാരമെഴുതി :


</doc>
<doc id="231601" url="https://ml.wikipedia.org/wiki?curid=231601" title="മറുപുറം">
മറുപുറം

വിജി തമ്പിയുടെ സംവിധാനത്തിൽ 1990-ൽ പുറത്തിറങ്ങിയ മലയാളചലച്ചിത്രമാണ് മറുപുറം. ജയറാം, മുകേഷ്, സുകുമാരൻ, ഉർവശി, എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. ചിത്രത്തിന്റെ കഥ വിജി തമ്പിയും തിരക്കഥ കലൂർ ഡെന്നീസും രചിച്ചു.




</doc>
<doc id="231606" url="https://ml.wikipedia.org/wiki?curid=231606" title="സ്റ്റോയിക്ക് തത്വചിന്ത">
സ്റ്റോയിക്ക് തത്വചിന്ത

സ്റ്റോയിസിസം (Greek Στωικισμός) അഥവാ സ്റ്റോയിക്ക് തത്ത്വചിന്ത ഒരു ഗ്രീക്ക് തത്ത്വചിന്താധാരയാണ്. ഇതിന്റെ ഉപജ്ഞാതാവ് ബി സി മൂന്നാം നൂറ്റാണ്ടിൽ ജീവിച്ചിരുന്ന സെനോ ഒഫ് സിറ്റിയം എന്ന ഗ്രീക്ക് ചിന്തകനാണ്. മനുഷ്യനെ ശോകത്തിലാഴ്ത്തുന്ന അസൂയ, വിദ്വേഷം, അത്യാഗ്രഹം എന്നീ വികാരങ്ങൾ തെറ്റായ ജീവിതവീക്ഷണത്തിൽ നിന്നുണ്ടാവുന്നതാണെന്നും, ധാർമ്മികവും, ധൈഷണികവുമായ പരിശുദ്ധി നിലനിർത്തുന്ന ഒരു താത്വികൻ എപ്പോഴും ശോകവിമുക്തനായിരിക്കും എന്ന് സ്റ്റോയിക്കുകൾ വിശ്വസിക്കുന്നു. നിയതിവാദവും സ്വതന്ത്ര ഇച്ഛയും തമ്മിലുള്ള ബന്ധത്തെക്കുറിച്ച് ബോധവാന്മാരായിരുന്ന സ്റ്റോയിക്കുകൾ ജീവിതത്തിൽ സന്തുലിതമായ ഇച്ഛ നിലനിർത്തുന്നത് വഴി താത്വികനു തന്റെ ധാർമ്മികവും, ധൈഷണികവുമായ പരിശുദ്ധി നിലനിർത്താൻ പറ്റുമെന്ന് വിശ്വസിക്കുന്നു. സ്റ്റോയിക്കുകളുടെ വിശ്വാസം അനുസരിച്ച് ഒരു വ്യക്തിയുടെ മാന്യത വിലയിരുത്തേണ്ടത് അയാളുടെ വാക്കുകളിൽ നിന്നല്ല അയാളുടെ പ്രവൃത്തിയിൽ നിന്നാകുന്നു. പ്രധാനമായും ശരിയായ പ്രവൃത്തി കൊണ്ട് ഒരാൾക്ക് ശോകവിമുക്തനാകാൻ പറ്റും എന്നാണ് സ്റ്റോയിക് തത്ത്വചിന്ത നമ്മെ പഠിപ്പിക്കുന്നത്.


</doc>
<doc id="231615" url="https://ml.wikipedia.org/wiki?curid=231615" title="പറമ്പിക്കുളം - ആളിയാർ പദ്ധതി">
പറമ്പിക്കുളം - ആളിയാർ പദ്ധതി

ചാലക്കുടിപ്പുഴയിലെ അപ്പർ ഷോളയാർ ഡാം - സംഭരണ ശേഷി 152.7 mcm( million cubic meters), പറമ്പിക്കുളം ഡാം ( 504.66 mcm), തൂണക്കടവ് ഡാം (15.77 mcm ), പെരുവാരിപ്പള്ളം ഡാം (17.56 mcm ) എന്നിവയിൽ നിന്നും ഉള്ള ജലം ഈ കരാറിന്റെ ഭാഗമായി തമിഴ്നാട്ടിലെ ആളിയാർ ഡാമിലേക്ക് ടണൽ വഴി തിരിച്ചു വിടുന്നു .1960-കളിലാണ് ഈ കരാർ നിലവിൽ വന്നത്. കരാർ പ്രകാരം ചാലക്കുടിപ്പുഴയിലെ കേരള ഷോളയാർ ഡാമിലെക്കും ചിറ്റൂർ പുഴയിലേക്കും (ഭാരതപുഴ ) നിശ്ചിത ശതമാനം വെള്ളം തുറന്നു വിടണമെന്ന് വ്യവസ്ഥ ഉണ്ട് .


</doc>
<doc id="231623" url="https://ml.wikipedia.org/wiki?curid=231623" title="കരിങ്കണ്ണി">
കരിങ്കണ്ണി

അക്കാന്തേസീ കുടുംബത്തിൽ പെട്ട ഒരു വള്ളിച്ചെടി ആണ് കരിങ്കണ്ണി. സൂസന എന്നും ഇവ അറിയപ്പെടുന്നു. . ആഫ്രിക്ക ആണ് ജന്മദേശം എന്നാൽ ലോകത്തിന്റെ മറ്റു ഭാഗങ്ങളിലും എത്തി ചേർന്നിട്ടുണ്ട്. ഇന്ന് ഇവയെ സ്വാഭാവികമായി ബ്രസീൽ, ഹവായ്, ഈസ്റ്റ്‌ ഓസ്ട്രേലിയ , അമേരിക്കൻ സംസ്ഥാനങ്ങൾ ആയ ഫ്ലോറിഡ , ടെക്സസ് എവിടങ്ങളിലും കണ്ടുവരുന്നു. ഇതിനെ ഒരു അലങ്കാരച്ചെടിയായി വളർത്തി വരുന്നു. രണ്ട്‌ കൊല്ലത്തിൽ കുടുതൽ ആയുസുണ്ട് ഈ ചെടിക്ക്.

പടർന്നു പിടിക്കുന്ന വള്ളിച്ചെടി ആയ ഇവ 6 മുതൽ 8 അടി വരെ പൊക്കത്തിൽ സാധാരണയായി വളരുന്നു. വള്ളികൾ തമ്മിൽ പിണഞ്ഞു ചേരുന്ന സ്വഭാവം ഉണ്ട് ഇവയ്ക്ക്. ഹൃദയത്തിന്റെ ആകൃതിയിൽ ഉള്ള കടും പച്ച ഇലകൾ ആണ്. പൂവിടാൻ പ്രതേക സമയം ഇല്ല, എല്ലാ കാലത്തും പൂക്കാറുണ്ട്. അഞ്ച് ഇതൾ ഉള്ള പൂക്കൾ ഓറഞ്ച്, ചുവപ്പ്, വെള്ള, മഞ്ഞ, എന്നീ നിറങ്ങളിൽ നടുവിൽ ചോക്ലേറ്റ് കലർന്ന കറുപ്പ് ഇല്ലാതെയും കാണപെടുന്നു. പൊതുവേ ഇവയ്ക്ക് ഓറഞ്ച് നിറം ആണ്. പൂവിന്റെ നടുവിൽ ചോക്ലേറ്റ് കലർന്ന കറുപ്പ് നിറവും ആണ്. ഇതാണ് കരിങ്കണ്ണി എന്ന് പേര് വരാൻ കാരണം.

പ്രജനനം വിത്തുകൾ വഴി ആണ്. ഈർപ്പം നിറഞ്ഞ മണൽ കലർന്ന മണ്ണിൽ ഇവ പെട്ടെന്ന് വളരുന്നു. ഇവ അതിവേഗം വളരുകയും പുഷ്പിക്കുകയും ചെയ്യുന്നു .



</doc>
<doc id="231625" url="https://ml.wikipedia.org/wiki?curid=231625" title="ഹാർഡിഞ്ച് പ്രഭു (വിവക്ഷകൾ)">
ഹാർഡിഞ്ച് പ്രഭു (വിവക്ഷകൾ)



</doc>
<doc id="231644" url="https://ml.wikipedia.org/wiki?curid=231644" title="ടി.ഇ. ലോറൻസ്">
ടി.ഇ. ലോറൻസ്

ഒന്നാം ലോകമഹായുദ്ധത്തിലെ സീനായ്-പലസ്തീൻ പോരാട്ടത്തിലും, യുദ്ധത്തിനിടെ ഓട്ടമൻ തുർക്കി ഭരണത്തിനെതിരായി അറേബ്യൻ ജനത നടത്തിയ കലാപത്തിലും വഹിച്ച പങ്കിന്റെ പേരിൽ പ്രശസ്തനായ ബ്രിട്ടീഷ് സൈനികോദ്യോഗസ്ഥനും പണ്ഡിതനും എഴുത്തുകാരനുമാണ് തോമസ് എഡ്വേഡ് ലോറൻസ് അഥവാ ടി.ഇ. ലോറൻസ് (ജനനം 1888; മരണം 1935 മേയ് 19). ലോറൻസിന്റെ താത്പര്യസീമയുടെ പരപ്പും വൈവിദ്ധ്യവും, സ്വന്തം ഇടപെടലുകളെ ഉജ്ജ്വലമായ ഗദ്യത്തിൽ പുനരവതരിപ്പിക്കുന്നതിൽ പ്രകടിപ്പിച്ച അസാമാന്യമായ കഴിവും, അദ്ദേഹത്തെ ലോകമെമ്പാടും അറിയപ്പെടുന്നവനാക്കി. അറബി ജനതയുടെ സംസ്കാരവും ദേശീയാഭിലാഷങ്ങളുമായി ഉണ്ടായിരുന്ന ഗാഢബന്ധം അദ്ദേഹത്തിന് "അറേബ്യയിലെ ലോറൻസ്" (ലോറൻസ് ഓഫ് അറേബ്യ) എന്ന പേരു നേടിക്കൊടുത്തു. ലോറൻസിന്റെ സാഹസികജീവിതം പ്രമേയമാക്കി "ലോറൻസ് ഓഫ് അറേബ്യ" എന്ന പേരിൽ തന്നെ ചലച്ചിത്രവും ഇറങ്ങിയിരുന്നു. "സെവൻ പില്ലേഴ്സ് ഓഫ് വിസ്ഡം" (അറിവിന്റെ നാലു തൂണുകൾ) എന്ന പ്രസിദ്ധ കൃതിയുടെ പേരിലും ലോറൻസ് അറിയപ്പെടുന്നു. ഈ രചന ഒരേ സമയം, ഓട്ടമൻ മേൽക്കോയ്മക്കെതിരായ അറബിജനതയുടെ കലാപത്തിന്റെ കഥയും ഗ്രന്ഥകാരന്റെ തന്നെ ആത്മീയ ജീവചരിത്രവുമാണ്.

അറബി-ഇസ്ലാമിക സമൂഹങ്ങളെ ലക്ഷ്യമാക്കിയുള്ള "ഓറിയന്റലിസ്റ്റു പദ്ധതിയിൽ" പാശ്ചാത്യസാമ്രാജ്യത്വത്തിന്റെ ദല്ലാളിന്റെ പങ്കാണ് ലോറൻസ് വഹിച്ചതെന്നും വാദമുണ്ട്.

ബിട്ടണിലെ വെയിൽസിലെ തെമോഡോക്ക് എന്ന സ്ഥലത്ത് ജനിച്ച ലോറൻസ്, സർ തോമസ് ചാപ്പ്മാനും സാറാ ജന്നറിനും വിവാഹബാഹ്യമായി ഉണ്ടായ അഞ്ചു മക്കളിൽ രണ്ടാമത്തെ ആളായിരുന്നു. തന്റെ വീട്ടുകാര്യസ്ഥ സാറാ ജന്നറുമായി പ്രേമത്തിലായ ചാപ്മാൻ ആദ്യവിവാഹത്തിൽ നിന്നു വിട്ടുപോയി പലയിടങ്ങളിൽ കഴിഞ്ഞശേഷം ഒടുവിൽ ലോറൻസിന് 8 വയസ്സുള്ളപ്പോൾ ഓക്സ്ഫോർഡിൽ താമസമാക്കി. അവിടെയായിരുന്നു ലോറൻസ് സ്കൂളിൽ പോയതും ഉപരിപഠനം നടത്തിയതും. നാലാമത്തെ വയസ്സു മുതൽ ലോറൻസ് വായനയിൽ താല്പര്യം പ്രകടിപ്പിച്ചു. ആദ്യം ഓക്സ്ഫോർഡ് ഹൈസ്കൂളിലും തുടർന്ന് സ്കോളർഷിപ്പിന്റെ സഹായത്തോടെ ഓക്സ്ഫോർഡ് സർവകലാശാലയിലെ ജീസസ് കോളജിലും ആയിരുന്നു അദ്ദേഹം പഠിച്ചത്. ചരിത്രത്തിലും ദേശാടനത്തിലും തല്പരനായിരുന്ന അദ്ദേഹം സർവകലാശാലാവിദ്യാർത്ഥിയായിരിക്കെ ഒരു പഠനപര്യടനത്തിൽ കുരിശുയുദ്ധക്കാലത്തെ കോട്ടകൾ അന്വേഷിച്ച് സിറിയയിലും തുർക്കിയിലുമായി ആയിരത്തിലധികം മൈൽ കാൽനടയായി സഞ്ചരിച്ചു. ഇംഗ്ലണ്ടിൽ മടങ്ങിയെത്തിയ ശേഷം ചരിത്രത്തിൽ ഒന്നാം ക്ലാസോടെ ബിരുദം നേടിയ അദ്ദേഹം പുരാവസ്തുഗവേഷകനാകാൻ തീരുമാനിച്ചു. പുരാതന നഗരമായ കാർക്കെമിഷിന്റെ പര്യവേഷണത്തിൽ പങ്കുചേരാനായി 1910-ൽ വീണ്ടും സിറിയയിലെത്തിയ ലോറൻസ് 1914 വരെ അവിടെ ചെലവഴിച്ചു. അക്കാലത്താണ് 'ദാഹൂം' എന്ന അറബി യുവാവുമായുള്ള ലോറൻസിന്റെ പ്രസിദ്ധവും വിവാദപരവുമായ ദീർഘകാലസൗഹൃദം ആരംഭിച്ചത്.

ഒന്നാം ലോകമഹായുദ്ധം ആരംഭിച്ചപ്പോൾ ലോറൻസ് ബ്രിട്ടീഷ് സൈന്യത്തിന്റെ രഹസ്യാന്വേഷണ വിഭാഗത്തിൽ അറബിഭാഷാ വിദഗ്ദ്ധനായി ചേർന്നു. അന്നു ബ്രിട്ടീഷ് ഭരണത്തിലിരുന്ന ഈജിപ്തിലെ കെയ്റോയിലേക്കാണ് അദ്ദേഹത്തെ നിയോഗിച്ചത്. ഈജിപ്തിലെ ബ്രിട്ടീഷ് സർക്കാരാകട്ടെ ലോറൻസിനെ അറേബ്യയുടെ പശ്ചിമതീരത്തെ ഹിജാസിൽ തുർക്കി മേൽക്കോയ്മക്കെതിരെ പൊരുതിയിരുന്ന അറബി-ഹാഷെമീയ സൈന്യത്തിനൊപ്പം പ്രവർത്തിക്കാൻ അയച്ചു. മെക്കയിലെ നഗരപിതാവ് ഹുസൈന്റെ മകൻ അമീർ ഫൈസലായിരുന്നു ആ വിമോചന സേനയെ നയിച്ചിരുന്നത്. ഗറില്ലാ യുദ്ധമുറ ഉപയോഗിച്ച് തുർക്കി സൈന്യത്തെ നേരിടുന്നതിനൽ ലോറൻസ് ആറേബ്യൻ പോരാളികളെ സഹായിച്ചു. ശത്രുസൈന്യവുമായി നേരിട്ടുള്ള ഏറ്റുമുട്ടൽ ഒഴിവാക്കിയ ലോറൻസ്, സന്ദേശവിനിമയ സംവിധാനങ്ങൾ വിഛേദിച്ച് അവരുടെ തന്ത്രങ്ങൾ തർക്കുന്നതിലാണ് ശ്രദ്ധയൂന്നിയത്. 1916-ൽ ലോറൻസ് തുർക്കി സൈന്യത്തിന്റെ പിടിയിൽ പെട്ടു. തടവിൽ തന്നെ മർദ്ദിക്കുകയും സ്വവർഗ്ഗബലാൽസംഗത്തിനു വിധേയനാക്കുകയും ചെയ്തതായി അദ്ദേഹം പറയുന്നു.

1917-ൽ അറേബ്യൻ സൈന്യം തന്ത്രപ്രധാനമായ തുറമുഖനഗരമായ അക്വാബയിൽ തുർക്കികളുടെ താവളം ആക്രമിച്ചു. ലണ്ടണിലെ ലോറൻസിന്റെ മേധാവികൾക്ക് ഈ സൈനികനടപടിയുടെ മുന്നറിവില്ലായിരുന്നു. തുർക്കി സൈന്യത്തെ അവർ തീരെ പ്രതീക്ഷിക്കാത്ത സ്ഥലത്ത് ആക്രമിക്കുന്ന തന്ത്രത്തിന്റെ ഭാഗമായിരുന്നു ഈ സൈനികനീക്കം. ഉജ്ജ്വലവിജയത്തിൽ കലാശിച്ച ഈ അക്രമണത്തിൽ ലോറൻസ് വലിയ പങ്കു വഹിക്കുകയും അത് അദ്ദേഹത്തിന്റെ പ്രശസ്തി വർദ്ധിപ്പിക്കുകയും ചെയ്തു.

യുദ്ധം ബ്രിട്ടന്റേയും സഖ്യകക്ഷികളുടെയും വിജയത്തിൽ സമാപിച്ചതിനെ തുടർന്ന് യുദ്ധാനന്തരസന്ധിയെ സംബന്ധിച്ച വേഴ്സായ് ചർച്ചകൾ പാരിസിൽ നടക്കുമ്പോൾ, അറബി ദേശീയതയുടെ പക്ഷം വാദിക്കാനായി ലോറൻസും എത്തി. എന്നാൽ അറബികളുടെ ദേശീയാഭിലാഷങ്ങളെ പൊതുവേ അവഗണിച്ചുകൊണ്ടുള്ള തീരുമാനങ്ങളാണ് പാരിസിൽ ഉണ്ടായത്. ഇത് ലോറൻസിനെ നിരാശപ്പെടുത്തി. ഇതിൽ പ്രതിക്ഷേധിച്ച് അദ്ദേഹം യുദ്ധത്തിൽ വഹിച്ച പങ്കിനെ മാനിച്ചു ബ്രിട്ടീഷ് സർക്കാർ നൽകിയ ബഹുമതികൾ നിരസിക്കുക പോലും ചെയ്തു. ചർച്ചകളുമായി ബന്ധപ്പെട്ട് പാരിസിൽ ആയിരിക്കെ ആണ് അദ്ദേഹം "അറിവിന്റെ ഏഴു തൂണുകൾ" (സെവൻ പില്ലേഴ്സ് ഓഫ് വിസ്ഡം) എന്ന പ്രശസ്തകൃതിയുടെ ആദ്യരൂപം എഴുതിയത്. സൈനികമുന്നേറ്റത്തിന്റെ ദിനക്കുറിപ്പുകളേയും കെയ്റോയിലെ മേലുദ്യോഗസ്ഥന്മാർക്ക് അയച്ച റിപ്പോർട്ടുകളേയും ആശ്രയിച്ച് എഴുതിയ കൃതിയുടെ ആ കരടുരൂപവും തന്റെ കുറിപ്പുകളിൽ ചിലതും 1919-ൽ നഷ്ടപ്പെട്ടതിനെ തുടർന്ന്, 1919-20 വർഷങ്ങളിൽ ലണ്ടണിനിലായിരിക്കെ ഓർമ്മയിൽ നിന്നെഴുതിയതാണ് ഒടുവിൽ വെളിച്ചം കണ്ട രചന എന്നും ലോറൻസ് പറയുന്നു.

 താൻ വഹിച്ച പങ്ക് ചെറുതായിരുന്നെന്നും പേനയുടെ കഴിവും, വാഗ്സാമർത്ഥ്യവും കൗശലവും ഉപയോഗിച്ച് വ്യാജമായ പ്രാഥമികത താൻ സ്വന്തമാക്കിയതാണെന്നും ലോറൻസ് എഴുതിയിട്ടുണ്ട്. ("My proper share was a minor one, but because of a fluent pen, a free speech, and a certain adroitness of brain, I took upon myself, as I describe it, a mock primacy.") 


</doc>
<doc id="231647" url="https://ml.wikipedia.org/wiki?curid=231647" title="മഹാഗൗരി">
മഹാഗൗരി

നവദുർഗ്ഗയിൽ ഏട്ടാമത്തെ ദേവിയാണ് മഹാഗൗരി(महागौरी). നവരാത്രിയുടെ എട്ടാമത്തെനാളിലാണ് മഹാഗൗരിയെ പ്രധാനമായും ആരാധിക്കുന്നത്. ഹൈന്ദവവിശ്വാസമനുസരിച്ച് ഭക്തരുടെ കാമനകൾ പൂർത്തീകരിക്കുന്ന ദേവിയാണ് മഹാഗൗരി. കൂടാതെ മഹാഗൗരിയെ പ്രാർത്ഥിക്കുന്ന ഭക്തന്റെ ജീവിതത്തിലെ എല്ലാ ദുഃഖങ്ങളും നശിക്കുന്നു. നാലുകരങ്ങളാണ് മഹാഗൗരിക്കുള്ളത്. ശൂലവും ഡമരുവും മഹാഗൗരി കൈകളിലേന്തിയിരിക്കുന്നു.

വളരെയേറെ വെളുത്തത് എന്നാണ് മഹാഗൗരി എന്ന നാമത്തിനർത്ഥം. മഹാഗൗരിയുടെ ശരീരവും ആടയാഭരണങ്ങളും വെളുത്തതാണ്. ദേവിയുടെ വാഹനവും വെള്ളനിറത്തിലുള്ള ഒരു കാളയാണ്

ഒരിക്കൽ ദേവി പാർവ്വതി ഭഗവാൻ ശിവനെ പതിയായ് ലഭിക്കുന്നതിനുവേണ്ടി കഠിനമായ തപം അനുഷ്ഠിച്ചു. അനേകനാളുകൾ നീണ്ടുനിന്ന ഈ തപസ്സിന്റെ പരിണതഫലം എന്നവണ്ണം പാർവ്വതിയുടെ ശരീരം മണ്ണും പൊടിയുമേറ്റ് കറുത്തനിറത്തിലായി. നാളുകൾ കഴിഞ്ഞപ്പോൾ ശിവൻ പാർവ്വതിയിൽ സംപ്രീതനാകുകയും പാർവ്വതിയെ പത്നിയായി സ്വീകരിക്കാം എന്ന് വരം നൽകുകയുമുണ്ടായി. ശേഷം ഗംഗാജലംകൊണ്ട് ശിവൻ പാർവ്വതിയെ അഭിഷേകം ചെയ്തു. അതോടെ പാർവ്വതിയുടെ ശരീരം വളരെയേറെ വെള്ളുത്തനിറമായി. വളരെ വെളുത്തവൾ എന്നർത്ഥം വരുന്ന മഹാഗൗരി എന്ന നാമം പാർവ്വതിക്ക് സിദ്ധിച്ചു.



</doc>
<doc id="231648" url="https://ml.wikipedia.org/wiki?curid=231648" title="ആഡാ ഇ. യോനാത്ത്">
ആഡാ ഇ. യോനാത്ത്

2009-ലെ രസതന്ത്രത്തിനുള്ള നോബൽ സമ്മാനം നേടിയ ശാസ്ത്രജ്ഞയാണ് ആഡാ ഇ. യോനാത്ത് (ജനനം: 22 ജൂൺ 1939). ഇസ്രയേൽ സ്വദേശിയായ ആഡായ്ക്ക് റൈബോസോമുകളുടെ ഘടനയെ സംബന്ധിക്കുന്ന പഠനത്തിനാണ് നോബൽ പുരസ്കാരം ലഭിച്ചത്. നോബൽ നേടുന്ന ആദ്യ ഇസ്രയേലി വനിതയാണ് ആഡാ ഇ. യോനാത്ത്. വീസ്മാൻ ഇൻസ്റ്റിറ്റ്യൂട്ട് ഓഫ് സയൻസിലെ ഹെലൻ ആന്റ് മിൽട്ടൺ എ കിമ്മൽമാൻ ജൈവ തന്മാത്രാ ഘടന കേന്ദ്രത്തിന്റെ (Helen and Milton A. Kimmelman Center for Biomolecular Structure and Assembly)ഡയറക്ടറാണ്.



</doc>
<doc id="231652" url="https://ml.wikipedia.org/wiki?curid=231652" title="ഓക്സീകരണം">
ഓക്സീകരണം

ഒരു രാസപ്രവർത്തനത്തിൽ ഇലക്ട്രോണിനെ വിട്ടുകൊടുക്കുന്നതാണ് ഓക്സീകരണം (oxidation). ഇലക്ട്രോൺ സ്വീകരിക്കുന്ന പ്രവർത്തനമാണ് നിരോക്‌സീകരണം. ഓക്സീകരണം നടത്തുന്നവ ഓക്സീകാരികൾ എന്നറിയപ്പെടുന്നു. ഓക്സീകരണത്തിന് വിധേയമാവുന്നവ നിരോക്സീകാരികൾ (Reduction Agent) എന്നറിയപ്പെടുന്നു.

മഗ്നീഷ്യം ക്ലോറൈഡുണ്ടാകുന്ന രാസപ്രവർത്തനത്തിൽ മഗ്നീഷ്യം, ക്ലോറിന് ഇലക്ട്രോൺ വിട്ടുകൊടുത്ത് ക്ലോറിനെ നിരോക്‌സീകരിക്കുന്നു. ഇതിനാൽ തന്നെ ഈ രാസപ്രവർത്തനത്തിൽ മഗ്നീഷ്യം നിരോക്‌സീകാരിയായും ക്ലോറിൻ ഇലക്ട്രോൺ സ്വീകരിക്കുന്നതിനാൽ ഓക്‌സീകാരിയായും പരിഗണിക്കുന്നു. മറ്റൊരുവിധത്തിൽ പറഞ്ഞാൽ ഓക്‌സിഡേഷൻ നമ്പർ കൂട്ടുന്ന പ്രവർത്തനമാണ് ഓക്‌സീകരണം. ഓക്‌സിഡേഷൻ നമ്പർ കുറയുന്ന പ്രവർത്തനമാണ് നിരോക്‌സീകരണം.

രാസപ്രവർത്തനത്തിൽ ഏതു ഭാഗത്താണോ ഓക്‌സിഡേഷൻ നമ്പർ കുറയുന്നത് ആ തന്മാത്രയായിരിക്കും ഓക്‌സീകാരി. ഓക്‌സിഡേഷൻ നമ്പർ കൂടുന്ന തന്മാത്ര ഏതു ഭാഗത്താണോ ആ തന്മാത്രയായിരിക്കും നിരോക്‌സീകാരി. രാസപ്രവർത്തനം നടക്കുന്ന ഒരു സംയുക്തത്തിലെ ഘടക മൂലകങ്ങളുടെ ഓക്‌സീകരണാവസ്ഥയെ സൂചിപ്പിക്കുന്ന സംഖ്യയാണ് ഓക്‌സിഡേഷൻ നമ്പർ. ഓക്‌സീകരണം,നിരോക്‌സീകരണം എന്നീ പ്രവർത്തനങ്ങൾ ഒരുമിച്ച് നടക്കുന്നതിനാൽ ഇത്തരം രാസപ്രവർത്തനങ്ങളെ റിഡോക്‌സ് പ്രവർത്തനം എന്നു വിളിക്കാം.


</doc>
<doc id="231656" url="https://ml.wikipedia.org/wiki?curid=231656" title="ചിലന്തിയമ്പലം">
ചിലന്തിയമ്പലം

ഭാരതത്തിൽ ദുർഗ്ഗാ സങ്കൽപ്പത്തിൽ ചിലന്തിയെ ആരാധിക്കുന്ന സമ്പ്രദായം നിലനിൽക്കുന്ന അപൂർവ ക്ഷേത്രങ്ങളിലൊന്നാണിത്. പത്തനംതിട്ട ജില്ലയിൽ ഏഴംകുളം-കൈപ്പട്ടൂർ റോഡിൽ കൊടുമൺ ജങ്ഷനിൽ നിന്നും 1.5 കി. മീ കിഴക്കു മാറി സ്ഥിതി ചെയ്യുന്ന പള്ളിയറ ദേവീക്ഷേത്രമാണ് "ചിലന്തിയമ്പലം" എന്ന പേരിൽ അറിയപ്പെടുന്നത്‌. ഈ ഭഗവതീ ക്ഷേത്രത്തിൽ വന്നു പൂജ ചെയ്തു പ്രസാദം കഴിപ്പിച്ചാൽ എത്ര കടുത്ത ചിലന്തി വിഷ ബാധയും ശമിക്കുമെന്നാണ് ഭക്ത ജന വിശ്വാസം.
ഈ ക്ഷേത്രത്തിന്റെ ചരിത്രവും ഐതിഹ്യവും ആശ്ചര്യ ചൂഢാമണിയുടെ കർത്താവും ചെന്നീർക്കര സ്വരൂപത്തിന്റെ അധിപനുമായ ശക്തിഭദ്രനുമായി ബന്ധപ്പെട്ടതാണ്.കൊടുന്തറ ശ്രീ സുബ്രഹ്മണ്യസ്വാമിക്ഷേത്രത്തിൽ പ്രതിഷ്ഠിച്ചിരുന്നതാണ് ഈ വിഗ്രഹം. നമ്പൂതിരിമാരുമായുള്ള അവകാശതർകത്തെതുടർന്ന് തന്റെ അവകാശമായ് ലഭിച്ച മഹാവിഷ്ണു, ദുർഗ്ഗാദേവി, ഗണപതി എന്നീ ദേവ വിഗ്രഹങളിൽ ദുർഗ്ഗാഭഗവതിയെ ശക്തിഭദ്രൻ കൊടുമണ് പള്ളിയറയിലും മഹാവിഷ്ണുവിനെ വൈകുണ്ഠ്പുരത്തും പ്രതിഷ്ഠിച്ചു.

ശക്തിഭദ്രൻ കുന്നത്തൂർ താലൂക്കിൽ ഉൾപെട്ട കൊടുമൺ പകുതിയിൽപെട്ട ചെന്നീർക്കര സ്വരൂപം എന്ന ബ്രാഹ്മണ പ്രഭുകുടുംബത്തിലാണ് ജനിച്ചത് എന്ന് ലേഖനത്തിന്റെ ആദ്യഭാഗത്ത് സൂചിപ്പിച്ചിട്ടുള്ളതാണ്. ചെന്നീർക്കര സ്വരൂപത്തെക്കുറിച്ച് ഉള്ള ആധികാരിക രേഖകളും കണ്ടെത്തലുകളും പത്തനംതിട്ട ജില്ലയിൽ അടൂർ താലൂക്കിൽ വീരയോദ്ധാവായ ശ്രീ.വേലുത്തമ്പി ദളവ വീരമൃത്യുവരിച്ച മണ്ണടിയിൽ ഉള്ള വാക്കവഞ്ഞിപ്പുഴ മഠവുമായി ബന്ധപ്പെട്ടു കിടക്കുന്നു. കാലക്രമത്തിൽ ചെന്നീർക്കര സ്വരൂപത്തിൽ ആൺ പ്രജകൾ ഇല്ലാതാവുകയും ശക്തിഭദ്രര് സാവിത്രി, ശക്തിഭദ്രര് ശ്രീദേവി എന്നീ രണ്ട് അന്തർജനങ്ങൾ മാത്രം അവശേഷിക്കുകയും ഇവരെ 966 ൽ വാക്കവഞ്ഞിപ്പുഴ മഠത്തിലെ കാരണവനായ ഇരവിതായരു എന്ന ബ്രാഹ്മണൻ ദത്തെടുത്തു എന്നും പറയപ്പെടുന്നു. (കുടുംബ സ്വത്തുക്കൾ ഉൾപ്പെടെ). പഴയ മലയാണ്മ ലിപിയിൽ എഴുതി രേഖപ്പെടുത്തിയിട്ടുള്ള ദത്തോലക്കരണം (എഴുത്തോല) ഇന്നും മഠത്തിൽ സൂക്ഷിച്ചിട്ടുള്ളതായി കാണാവുന്നതാണ്.  ശക്തിഭദ്രനും ചിലന്തി അമ്പലവും  ശക്തിഭദ്ര കുടുംബത്തിന്റെ ആസ്ഥാനം കൊടുമൺ പള്ളിയറ ദേവീക്ഷത്രത്തിന് സമീപമുള്ള കോയിക്കൽ കൊട്ടാരം ആയിരുന്നു എന്ന് വ്യക്തമായി കാണുന്നു. ക്ഷേത്ര സ്പർശികളായ കല്പിത കഥകൾ പരിശോധിച്ചാൽ അവയിൽ ചിലത് ചരിത്രസംഭവങ്ങളുമായി അടുത്ത് കിടക്കുന്നതായി കാണാൻ കഴിയും. പുരാതനകാല ജനതയുടെ ആചാരാനുഷ്ഠാനങ്ങളും അവരുടെ ജീവിതചര്യകളും മനസ്സിലാക്കുവാൻ ചില ലിഖിതങ്ങളും വാസ്തു ശില്പങ്ങളും ഗ്രന്ഥസമുച്ഛയങ്ങളും സ്ഥലത്തെ മറ്റു പുരാവസ്തുക്കളും പരിശോധിച്ചാൽ മനസ്സിലാക്കാവുന്നതാണ്. ഉജ്ജ്വങ്ങളായ എത്രയോ ആവിഷ്കാരങ്ങൾ ഉടലെടുത്തത് ക്ഷേത്രസങ്കേതങ്ങളിൽ വച്ചാണ്. അതിൽ മേൽപ്പത്തൂരും, പൂന്താനവും, കാളിദാസനും തുടങ്ങിയ നിരവധി സാഹിത്യ കലാകാരന്മാരുടെ വിജ്ഞാനരശ്മികൾ വിതറിയ സന്ദർഭങ്ങൾ ക്ഷേത്രങ്ങളായിരുന്നു എന്നു പറയപ്പെടുന്നു. അതുപോലെതന്നെ ശക്തിഭദ്രമഹാകവിക്ക് തന്റെ കാവ്യമായ ആശ്ചര്യചൂഢാമണി രചിക്കാനിടയായ വിജ്ഞാന ഉദയം ലഭിച്ചത് പള്ളിയറ ദേവീക്ഷേത്രം (ചിലന്തിയമ്പലം) ആയിരുന്നു എന്ന് അനുമാനിക്കാവുന്നതാണ്.  

ചെന്നീർക്കര രാജസ്വരൂപത്തിന്റെ കൊട്ടാരം വക തേവാരമൂർത്തി ആയിരുന്ന ശ്രീ പള്ളിയറ ദേവീക്ഷേത്രം (ചിലന്തിയമ്പലം). ഈ ക്ഷേത്രത്തിന് പിന്നീട് ചിലന്തിയമ്പലം എന്ന് പേര് വരാൻ കാരണം ശക്തിഭദ്രകുടുംബത്തിലെ ഒരു അന്തർജനത്തിന്റെ നിർവാണകഥയുമായി ബന്ധപ്പെട്ടു കിടക്കുന്നു. ഏകദേശം തൊള്ളായിരത്തി അൻപ്പത്തി ആറാം (956) ആണ്ടോടുകൂടി ചെന്നീർക്കര സ്വരൂപത്തിൽ ആൺ പ്രജകൾ ഇല്ലാതാവുകയും ശക്തിഭദ്രര് സാവിത്രി, ശക്തിഭദ്രര് ശ്രീദേവി എന്നീ രണ്ട് അന്തർജനങ്ങൾ മാത്രം അവശേഷിക്കുകയും ഇവരെ വാക്കവഞ്ഞിപ്പുഴ മഠത്തിലെ കാരണവനായ ഇരവിതായരു എന്ന ബ്രാഹ്മണൻ ദത്തെടുത്തു എന്നും മുൻപ് സൂചിപ്പിച്ചിട്ടുള്ളതാകുന്നു. പിന്നീട് ഇവർ കോയിക്കൽ കൊട്ടാരത്തിൽ (ചിലന്തി അമ്പലത്തിനു സമീപം) താമസമാക്കി ജീവിച്ചുപോന്നു. കാലാന്തരത്തിൽ അതിൽ ഒരു അന്തർജനം ഏകാന്തവാസത്തിൽ ഏർപെടുകയും ആത്മീയതയിൽ ലയിച്ച് അറയ്കുള്ളിൽ ആദിപരാശക്തിയായ ദുർഗ്ഗാഭഗവതിയെ തപസ് അനുഷ്ഠിച്ചു പോന്നു. തുടർന്ന് ഇവരിൽ ദേവീ ചൈതന്യമുള്ള ചിലന്തികൾ വലകെട്ടുകയും , ചിലന്തികൾ ഇവരുടെ ആജഞാനുവർത്തികൾ ആകുകയും ചെയ്തു എന്നും, ഈ വലക്കുള്ളിൽ ഇരുന്ന് അന്തർജനം സമാധിയായി തീർന്നു, ഈ ഭക്തയുടെ ആത്മചൈതന്യം തൊട്ടടുത്ത ദുർഗ്ഗാക്ഷേത്രത്തിൽ ലയിച്ചു ചേർന്നു ജഗദംബയിൽ മോക്ഷം പ്രാപിച്ചു എന്നാണ് പറയപ്പെടുന്നത്. അന്നു മുതൽ ക്ഷേത്രത്തിന് "ചിലന്തിയമ്പലം" എന്ന പേരു വന്നത് എന്ന് കരുതുന്നു. ഈ വിശ്വാസത്തിന്റെ പിൻബലത്താൽ അനേകം ചിലന്തി വിഷബാധയേറ്റ വിഷബാധകരും മറ്റു തീർത്ഥാടകരും ഈ ക്ഷേത്രദർശനം നടത്തി രോഗശാന്തി നേടുന്നു എന്ന് അനുഭവസ്ഥരും ക്ഷത്രേസമീപവാസികളും സാക്ഷ്യപ്പെടുത്തുന്നു. ഈ ക്ഷേത്രത്തിനു സമീപമുള്ള മറ്റൊരു ക്ഷേത്രമായ വൈകുണ്ഠപുരം മഹാവിഷ്ണുക്ഷേത്രം ശക്തിഭദ്രനാൽ പ്രതിഷ്ഠാകർമ്മം നിർവ്വഹിക്കപ്പെട്ടതാണെന്ന് പറയപ്പെടുന്നു. വൃത്താകൃതിയിലുള്ള ശ്രീകോവിലും അതിനോടു ചേർന്നുള്ള ചുവർചിത്രങ്ങളും ഈ കാലഘട്ടത്തെ സൂചിപ്പിക്കുന്നതാണെന്ന് ചരിത്രകാരന്മാരും ഗവേഷകരും സമർത്ഥിക്കുന്നു. ഈ രണ്ടു ക്ഷേത്രങ്ങളുടെയും സമീപത്തുനിന്നും ലഭിച്ചിട്ടുള്ള ചില കൽത്തൂണുകളും, കിണറുകളും, കുളങ്ങളും എല്ലാം പഴയ ചില നാഗരികതകൾ വിളിച്ചോതുന്ന ചരിത്ര സംഭവങ്ങൾ തന്നെയാണെന്ന് വിസ്മരിക്കാൻ പറ്റാത്ത കാര്യമാണ്.


</doc>
<doc id="231658" url="https://ml.wikipedia.org/wiki?curid=231658" title="മൾട്ടിമീഡിയ മെസേജിങ് സർവീസ്">
മൾട്ടിമീഡിയ മെസേജിങ് സർവീസ്

മൾട്ടി മീഡിയ മെസ്സേജ് സർവ്വീസ് എന്നതിന്റെ ചുരുക്കെഴുത്താണ്‌ എം.എം.എസ്. എന്നറിയപ്പെടുന്നത്. അത്യന്താധുനിക മൊബൈൽ ഹാൻഡ്‌ സെറ്റുകൾ ഉപയോഗിച്ച് ചിത്രങ്ങളും വീഡിയോകളും പാട്ടുകളും പരസ്പരം കൈമാറുന്ന GSM നെറ്റ്‌വർക്ക് സാങ്കേതിക വിദ്യ എം എം എസ് എന്ന പേരിൽ വിവക്ഷിക്കപ്പെടുന്നു.


[വർഗ്ഗം:വാർത്താവിനിമയം]


</doc>
<doc id="231660" url="https://ml.wikipedia.org/wiki?curid=231660" title="പ്രതാപ് ചന്ദ്ര റെഡ്ഡി">
പ്രതാപ് ചന്ദ്ര റെഡ്ഡി

ഇന്ത്യയിലെ ആദ്യത്തെ കോർപ്പറേറ്റ് ആശുപത്രി ശൃംഖലയായ അപ്പോളോയുടെ സ്ഥാപകനാണ് ഡോ. പ്രതാപ്ചന്ദ്രറെഡ്ഡി.

1983-ൽ അദ്ദേഹം തന്റെ ആശുപത്രി ശൃംഖലയായ അപ്പോളോ ആശുപത്രികൾക്ക് ചെന്നൈയിൽ തുടക്കമിട്ടു. തന്റെ അൻപതാമത്തെ വയസ്സിൽ അദ്ദേഹം തുടങ്ങിയ ഈ സ്ഥാപനത്തിന്ന് 2013-ൽ 54 ആശുപത്രികളും 1600 ഫാർമസികളും 60 ക്ലിനിക്കൽ ലബോറട്ടറികളും 11 നഴ്സിങ്ങ് കോളേജുകളും ഉണ്ട്.
മൊത്തം പതിനായിരം കിടക്കകൾ ഈ ആശുപത്രികളിലെല്ലാം കൂടി ഉണ്ട്. അതിനൂതനങ്ങളായ സാങ്കേതികഉപകരണങ്ങൾ കൊണ്ട് സമ്പന്നമായ ഈ ശൃംഖലയിൽ ഒരുലക്ഷത്തോളം പേർ പ്രതിദിനം ചികിത്സക്കായി എത്തുന്നു. യു.ഏ. ഇ. അടക്കമുള്ള ഗൾഫ് രാജ്യങ്ങളിൽ ഇതിന്ന് ശാഖകളുണ്ട്.

<references>


</doc>
<doc id="231661" url="https://ml.wikipedia.org/wiki?curid=231661" title="ദഹ്റാൻ">
ദഹ്റാൻ

സൗദി അറേബ്യയുടെ കിഴക്കൻ പ്രവിശ്യ (സൗദി_അറേബ്യ)യിലെ ഒരു പ്രധാന വ്യാവസായിക നഗരമാണ് ദഹ്റാൻ "aẓ-Ẓahrān"). ലോകത്തിലെ ഏറ്റവും വലിയ പെട്രോളിയം കമ്പനിയായ സൗദി അറേബ്യൻ ദേശീയ എണ്ണക്കമ്പനിയായ സൗദി അരാംകൊയുടെ ആസ്ഥാനം ദഹ്റാനിലാണ്. 

അന്തരാഷ്ട്രനിലവാരത്തിലുള്ള റോഡ് ശ്രിംഖലയുള്ള നഗരമാണ് ദഹ്റാൻ. രാജ്യത്തിന്റെ ഏതൊരു നഗരത്തിലേക്ക് എത്തിപ്പെടാവുന്ന രീതിയിലാണ് റോഡുകൾ നിർമ്മിച്ചിരിക്കുന്നത്. തുറമുഖം, തീവണ്ടിതാവളം, വീമാനതാവളം തുടങ്ങിയ ഗതാഗതസൗകര്യങ്ങൾ തൊട്ടടുത്ത ദമാം നഗരത്തിന്റേതാണ്. 




</doc>
<doc id="231665" url="https://ml.wikipedia.org/wiki?curid=231665" title="ചിറ്റീന്തൽ">
ചിറ്റീന്തൽ

യൂറോപ്പ് വൻകരയിലെ പനവർഗ്ഗത്തിൽപ്പെടുന്ന ഏക തദ്ദേശീയമായ വൃക്ഷമാണ് ചിറ്റീന്തൽ. . സ്വാഭാവികമായി കാണപ്പെടുന്നവയിൽ ഭൂമുഖത്തിന്റെ ഏറ്റവും വടക്കായി കാണുന്ന പനയും ഇതുതന്നെയാണ്. ലോകത്ത് പലയിടങ്ങളിലും അലങ്കാരവൃക്ഷമായി നട്ടുപിടിപ്പിച്ചുവരുന്നു. Chamaerops ജനുസിലെ ഏക സ്പീഷിസാണിത്. തീയിനെയും വരൾച്ചയെയും പ്രതിരോധിക്കാനുള്ള ചിറ്റീന്തലിന്റെ കഴിവ് വലിയ പരിസ്ഥിതി പ്രാധാന്യമുള്ളതാണ്. കുട്ടയും വട്ടിയും ചൂലുമെല്ലാം ഉണ്ടാക്കാൻ ഇതിന്റെ ഇലകൾ ഉപയോഗിക്കുന്നു. ഔഷധഗുണമുണ്ട്. വളരുന്ന ഇടങ്ങളുടെ നഷ്ടവും നഗരവൽക്കരണവും ഇതിനെയൊരു വംശനാശഭീഷണിയുള്ള മരമാക്കിത്തീർക്കുന്നു. Dwarf Fan Palm, European Fan Palm, Mediterranean Fan Palm എന്നെല്ലാം അറിയപ്പെടുന്നു.



</doc>
<doc id="231667" url="https://ml.wikipedia.org/wiki?curid=231667" title="ടി.വി. ശങ്കരനാരായണൻ">
ടി.വി. ശങ്കരനാരായണൻ

പ്രമുഖനായ കർണാടക സംഗീതജ്ഞനാണ് ടി.വി. ശങ്കരനാരായണൻ(തിരുവലങ്ങാടു വെമ്പുഅയ്യർ ശങ്കരനാരായണൻ, ജനനം :7 മാർച്ച് 1945).
സംഗീതജ്ഞരായ തിരുവാലങ്ങൽ വെമ്പു അയ്യരുടെയും ഗോമതി അമ്മാളുടെയും മകനാണ്. അമ്മാവനും പ്രസിദ്ധ സംഗീതജ്ഞനുമായ മധുരൈ മണി അയ്യർ ആണ് അദ്ദേഹത്തിന്റെ ഗുരു.


</doc>
<doc id="231669" url="https://ml.wikipedia.org/wiki?curid=231669" title="ശ്രുതകീർത്തി">
ശ്രുതകീർത്തി

രാമായണത്തിൽ ദശരഥന്റെ നാലുമക്കളിൽ ഒരാളായ ശത്രുഘ്നന്റെ പത്നിയാണ് ശ്രുതകീർത്തി. ജനകന്റെ നാലുപുത്രിമാരിൽ ഒരുവൾ. രാമായണത്തിൽ വലിയ പ്രാധാന്യമൊന്നും ഈ കഥാപാത്രത്തിനില്ല


</doc>
<doc id="231670" url="https://ml.wikipedia.org/wiki?curid=231670" title="കിറ്റിവേക് കടൽക്കാക്ക">
കിറ്റിവേക് കടൽക്കാക്ക

ഒരു തരം കടൽ കാക്കയാണ് കിറ്റിവേക്ക് കടൽകാക്ക. പ്രധാനമായും വടക്കേ അമേരിക്കയിലും യൂറോപ്പിലും കണ്ടുവരുന്ന പക്ഷികളാണിവ.

ഇന്ത്യയിൽ ഇവയെ ഗോവ (2005), മഹാരാഷ്ട്ര (2012), അസം (2012), മഹാരാഷ്ട്ര (2013), ചാവക്കാട് (2012-13) എന്നിവിടങ്ങളിൽ ഇവയെ ഇതിനുമുമ്പ് കണ്ടെത്തിയിട്ടുണ്ട്. 


</doc>
<doc id="231672" url="https://ml.wikipedia.org/wiki?curid=231672" title="കുറ്റിച്ചൂരൽ">
കുറ്റിച്ചൂരൽ

പശ്ചിമഘട്ടത്തിലെ 900 മുതൽ 1600 മീറ്റർ വരെയുള്ളയിടങ്ങളിൽ കാണുന്ന ദുർബലകാണ്ഡമുള്ള ഒരു അപൂർവഇനം ചൂരലാണ് കുറ്റിച്ചൂരൽ. . കൃഷി ചെയ്യുമ്പോൾ നട്ട് 10-12 കൊല്ലമാവുമ്പോഴേക്കും ഓരോ ചുവട്ടിലും അൻപതിലേറെ തണ്ടുകൾ കാണും. കഴക്കാടൻചൂരൽ എന്നും അറിയപ്പെടുന്നു.


</doc>
<doc id="231674" url="https://ml.wikipedia.org/wiki?curid=231674" title="മാണ്ഡവി">
മാണ്ഡവി

രാമായണത്തിലെ ഒരു കഥാപാത്രമാണു മാണ്ഡവി. ജനകമഹാരാജാവിന്റെ അനുജനായ കുശദ്വജന്റെ രണ്ടു പുത്രിമാരിൽ ഒരുവളാണ് ഈ കഥാപാത്രം. ദശരഥമഹാരാജാവിന്റെ നാലുമക്കളിൽ ഒരാളായ ഭരതൻ ഇവരെ വിവാഹം കഴിച്ചു. രാമായണത്തിൽ വലിയ പ്രാധാന്യമൊന്നും ഈ കഥാപാത്രത്തിനില്ല.


</doc>
<doc id="231676" url="https://ml.wikipedia.org/wiki?curid=231676" title="ചെറുചൂരൽ">
ചെറുചൂരൽ

പശ്ചിമഘട്ടത്തിൽ ധാരാളമായി കാണുന്ന ഒരു ചെടിയാണ് ചിമ എന്നും അറിയപ്പെടുന്ന ചെറുചൂരൽ. . 300 മീറ്ററീനും 1500 മീറ്ററിനും ഇടയിൽ ഉയരമുള്ള നനവാർന്ന നിത്യഹരിതവനങ്ങളിൽ കാണുന്നു. ഒന്നേകാൽ മീറ്ററോളം നീളമുണ്ട് ഇലയ്ക്ക്. കുറ്റിച്ചൂരലുമായി നല്ല സാമ്യമുണ്ട്. 



</doc>
<doc id="231678" url="https://ml.wikipedia.org/wiki?curid=231678" title="ഖതീഫ്">
ഖതീഫ്

സൗദി അറേബ്യയിലെ കിഴക്കൻ പ്രവിശ്യയിൽ പെട്ട ഒരു നഗരമാണ് ഖതീഫ് (അറബി: القطيف). അറേബ്യൻ ഉപദ്വീപിന്റെ കിഴക്ക് ഭാഗത്തുള്ള ഒരു പുരാതന ജനവാസ കേന്ദ്രം കൂടിയാണ് ഖതീഫ്. സൗദി അറേബ്യയിൽ ശിയാ വിശ്വാസികൾക്ക് ഭൂരിപക്ഷമുള്ള ചുരുക്കം ചില പ്രദേശങ്ങളിൽ ഒന്ന് കൂടിയാണ്. ദമാം നഗരത്തിൽ നിന്ന് ഏകദേശം 25 കിലോമീറ്റർ ദൂരെയാണ് ഈ പ്രദേശം.



</doc>
<doc id="231680" url="https://ml.wikipedia.org/wiki?curid=231680" title="കാട്ടുചൂരൽ">
കാട്ടുചൂരൽ

കേരളത്തിലെ നനവാർന്ന നിത്യഹരിതവനങ്ങളിൽ പരക്കെ കാണപ്പെടുന്ന ഒരുതരം ചൂരലാണ് കാട്ടുചൂരൽ. . 


</doc>
<doc id="231681" url="https://ml.wikipedia.org/wiki?curid=231681" title="ചന്നപട്ടണം കളിപ്പാട്ടങ്ങൾ">
ചന്നപട്ടണം കളിപ്പാട്ടങ്ങൾ

കർണാടകയിലെ ചന്നപട്ടണത്തിൽ നിർമ്മിക്കപ്പെടുന്ന തടി കൊണ്ടുള്ള കളിപ്പാട്ടങ്ങളും പാവകളുമാണ് ചന്നപട്ടണം കളിപ്പാട്ടങ്ങൾ എന്നറിയപ്പെടുന്നത്. പരമ്പരാത കരകൗശലവിദ്യയിൽ നിർമ്മിക്കപ്പെടുന്ന ഈ കളിപ്പാട്ടങ്ങൾ ഭൂപ്രദേശസൂചികയിൽ ഉൾപ്പെടുത്തപ്പെട്ടിട്ടുണ്ട്. ഈ കളിപ്പാട്ടങ്ങളുടെ പ്രശസ്തി കാരണം ചന്നപട്ടണത്തെ കളിപ്പാട്ടങ്ങളുടെ നാട് എന്നർത്ഥമുള്ള "ഗൊംബേഗള ഊരു" എന്ന് വിശേഷിപ്പിക്കാറുണ്ട്.

ഈ കളിപ്പാട്ടനിർമ്മാണത്തിന്റെ ചരിത്രം 18-ആം നൂറ്റാണ്ടിൽ ടിപ്പു സുൽത്താന്റെ ഭരണകാലത്ത് നിന്ന് തുടങ്ങുന്നു. തദ്ദേശീയരായ കരകൗശലപ്പണിക്കാരെ മരം കൊണ്ടുള്ള കളിപ്പാട്ടനിർമ്മാണം പരിശീലിപ്പിക്കുവാനായി ടിപ്പു പേർഷ്യയിൽ നിന്നും കരകൗശലവിദഗ്ദരെ കൊണ്ടുവന്നതായി പറയപ്പെടുന്നു. രണ്ടു നൂറ്റാണ്ടുകളായി ഐവറി വുഡ് ഉപയോഗിച്ചാണ് ഈ കളിപ്പാട്ടങ്ങൾ നിർമ്മിക്കുന്നത്. വീട്ടിയും ചന്ദനവും ചില സന്ദർഭങ്ങളിൽ ഉപയോഗിക്കാറുണ്ട്.

പരമ്പരാഗതമായി ഉപയോഗിച്ചു വരുന്ന ഐവറി വുഡിനു പുറമേ റബറും കേദാറും പൈനും ആധുനികകാലത്ത് ഈ കളിപ്പാട്ടനിർമ്മാണത്തിനായി ഉപയോഗിക്കാറുണ്ട്. മരങ്ങൾ ശേഖരിക്കുക, അവ സംസ്കരിച്ചെടുക്കുക, വിവിധ ആകൃതികളിൽ മുറിച്ചെടുക്കുക കൊത്തുപണികൾ നടത്തുക, അനുയോജ്യമായ നിറങ്ങൾ നൽകുക, പോളിഷ് ചെയ്യുക തുടങ്ങി വിവിധ ഘട്ടങ്ങൾ ഇവയുടെ നിർമ്മാണത്തിലുണ്ട്. പൂർണ്ണമായും സസ്യനിർമ്മിത ചായങ്ങളാണ് ചന്നപട്ടണം കളിപ്പാട്ടങ്ങൾക്ക് നിറം പകരുവാൻ ഉപയോഗിക്കുന്നത്. 2006 ഒക്ടോബറിലെ കണക്കുകൾ പ്രകാരം 50 ചെറു ഫാക്ടറികളിലും 254 ഭവനയൂണിറ്റുകളിലുമായി 6000 ആളുകൾ ചന്നപട്ടണപ്രദേശത്ത് ഈ തൊഴിലിലേർപ്പെട്ടിരിക്കുന്നു.

കാര്യമായ പിന്തുണയുടെയും വിപണനതന്ത്രങ്ങളുടെയും അഭാവത്തിൽ ഒരു ദശകത്തിലേറെയായി സാമ്പത്തിക പ്രതിസന്ധി നേരിടുന്ന ഈ വ്യവസായം ഏകദേശം പൂർണമായി ഇല്ലാതെയായിക്കൊണ്ടിരിക്കുന്ന അവസ്ഥയിലാണ്. ഈ വ്യവസായത്തെ താങ്ങിനിർത്താനും കാലഘട്ടത്തിനനുസരിച്ച് നവീകരിക്കുവാനും കർണാടക കരകൗശലവകുപ്പും കർണാടക സർക്കാരും വിവിധ പദ്ധതികൾ ഇപ്പോൾ ആവിഷ്കരിച്ചിട്ടുണ്ട്.


</doc>
<doc id="231682" url="https://ml.wikipedia.org/wiki?curid=231682" title="അരിച്ചൂരൽ">
അരിച്ചൂരൽ

കേരളത്തിലെ നനവാർന്ന നിത്യഹരിതവനങ്ങളിൽ പരക്കെ കാണപ്പെടുന്ന ഒരുതരം ചൂരലാണ് അരിച്ചൂരൽ.. വണ്ണം തീരെ കുറവാണ്. ഇലയ്ക്ക് 40-60 സെ, മി നീളം കാണും. ചെറുചൂരൽ, വള്ളിച്ചൂരൽ എന്നെല്ലാം അറിയപ്പെടുന്നു.


</doc>
<doc id="231685" url="https://ml.wikipedia.org/wiki?curid=231685" title="മണിച്ചൂരൽ">
മണിച്ചൂരൽ

കേരളത്തിലെ ആനമലയിലും നീലഗിരിയിലും ധാരാളമുള്ള ചെറിയ ഒരിനം ചൂരലാണ് മണിച്ചൂരൽ. . ധാരാളം ഇലകളുള്ള ഒരിനമാണിത്.


</doc>
<doc id="231689" url="https://ml.wikipedia.org/wiki?curid=231689" title="പച്ചച്ചൂരൽ">
പച്ചച്ചൂരൽ

ഒട്ടമൂടൻ എന്നും അറിയപ്പെടുന്ന ഒരിനം ചൂരലാണ് പച്ചച്ചൂരൽ. . 



</doc>
<doc id="231692" url="https://ml.wikipedia.org/wiki?curid=231692" title="കല്ലൻചൂരൽ">
കല്ലൻചൂരൽ

കേരളത്തിലെയും തമിഴ്‌നാട്ടിലെയും 1000 മീറ്റർ വരെ ഉയരമുള്ള നിത്യഹരിതവനങ്ങളിൽ കാണുന്ന ഒരിനം ചൂരലാണ് കല്ലൻചൂരൽ. . കാക്കച്ചൂരൽ, കൊല്ലൻചൂരൽ, പിണ്ടിച്ചൂരൽ, വന്തൽ, വാന്തൽ, വെളിച്ചൂരൽ, വേലിച്ചൂരൽ എന്നെല്ലാം പേരുകളുണ്ട്. 10 മീറ്ററോളം ഉയരത്തിൽ കയറിപ്പോവും. ഇലകൾക്ക് 2 മീറ്ററോളം നീളം വയ്ക്കും. ഫർണിച്ചർ ഉണ്ടാക്കാനും കൊട്ടമെടയാനും ഉപയോഗിക്കുന്നു. 


</doc>
<doc id="231694" url="https://ml.wikipedia.org/wiki?curid=231694" title="പാൽച്ചൂരൽ">
പാൽച്ചൂരൽ

കേരളത്തിലെയും കർണ്ണാടകത്തിലെയും 950 മീറ്റർ വരെ ഉയരമുള്ള നനവാർന്ന മഴക്കാടുകളിൽ കാണുന്ന ഒരിനം ചൂരലാണ് പാൽച്ചൂരൽ. . മുറിച്ചാൽ പാലുപോലുള്ള ഒരു വെള്ളക്കറ വരാറുണ്ട്.


</doc>
<doc id="231744" url="https://ml.wikipedia.org/wiki?curid=231744" title="ആനന്ദ മഹിദോൾ">
ആനന്ദ മഹിദോൾ

തായ്ലാൻഡിലെ ചക്രി രാജവംശത്തിലെ എട്ടാമത്തെ രാജാവായിരുന്നു ആനന്ദ മഹിദോൾ (Thai: อานันทมหิดล) (1925 സെപ്റ്റംബർ 20 – 1946 ജൂൺ 9). ഇദ്ദേഹത്തിന്റെ മുഴുവനായ രാജകീയ പേര് "ഫ്രാ ബാത് സൊംദെത് ഫ്രാ പുരമന്തരമഹാ ആനന്ദ മഹിദോൾ ഫ്രാ ഉത്തമ രാമാധിബോധീന്ദ്ര" (Thai: พระบาทสมเด็จพระปรเมนทรมหาอานันทมหิดลฯ พระอัฐมรามาธิบดินทร) എന്നാണ് ചുരുക്കരൂപത്തിൽ ഉപയോഗിക്കുന്ന സ്ഥാനപ്പേര് രാമാ എട്ടാമൻ എന്നാണ്. ഒൻപതാമത്തെ വയസ്സിലാണ് ഇദ്ദേഹം രാമാ എട്ടാമനായി സ്ഥാനാരോഹണം ചെയ്തത്. ഇദ്ദേഹത്തിന്റെ പിതാവ് മഹിദോൾ അതുല്യതേജ് (Mahidol Adulyadej) (Thai: สมเด็จพระมหิตลาธิเบศรอดุลยเดชวิกรม พระบรมราชชนก) ഒരു മുൻ രാജാവായ ചുലലോങ്ങ്കോൺ (Chulalongkorn the Great) അഥവാ രാമാ അഞ്ചാമന്റെ മകനാണ്. ഇദ്ദേഹത്തിന്റെ സഹോദരൻ ഭൂമിബൊൽ അതുല്യതെജ് രാമാ ഒൻപതാമൻ ഇപ്പോഴത്തെ തായ് രാജാവാണ്.

ആനന്ദ മഹിദോളിന്റെ അപ്പൂപ്പനായ രാമാ അഞ്ചാമന് 4 പ്രധാന ഭാര്യമാരും (രാജ്ഞിമാർ) 92 അപ്രധാന ഭാര്യമാരുമുണ്ടായിരുന്നു അതിൽ 33 ആൺ മക്കളും 44 പെൺ മക്കളുമുണ്ടായിരുന്നു. ആനന്ദ മഹിദോളിന്റെ പിതാവ് മഹിദോൾ അതുല്യതേജ് രാമാ അഞ്ചാമന്റെ അപ്രധാന ഭാര്യമാരിൽ പ്രധാനിയായ സവാങ്ങ് വാദനയുടെ (Savang Vadhana) ഏഴാമത്തെ കുട്ടിയും, രാമാ അഞ്ചാമന്റെ അറുപത്തി ഒൻപതാമത്തെ കുട്ടിയുമായിരുന്നു. രാമാ അഞ്ചാമന്റെ കാലശേഷം അദ്ദേഹത്തിന്റെ പ്രധാന നാലു രാജ്ഞിമാരിലൊരാളായ സൗഭാ ബൊങ്ങ്ശ്രീയുടെ മകനായ വജ്രവുധ് (Vajiravudh) (Thai: พระบาทสมเด็จพระปรเมนทรมหาวชิราวุธฯ พระมงกุฎเกล้าเจ้าอยู่หัว) രാമാ ആറാമനായി സിംഹാസനവരോണം ചെയ്തു. രാമാ ആറാമൻ വജ്രവുധിനു ആൺമക്കളില്ലായിരുന്നത്കൊണ്ട് (ഒരു പെൺകുട്ടി മാത്രമേ ഉണ്ടായിരുന്നുള്ളൂ) ഇദ്ദേഹത്തിന്റെ കാലശേഷം ഇദ്ദേഹത്തിന്റെ സഹോദരനും സൗഭാ ബൊങ്ങ്ശ്രീയുടെ മകനുമായ പ്രജാധിപോക് രാമാ ഏഴാമനായി സ്ഥാനാവരോണം ചെയ്തു. പ്രജാധിപോക് രാജാവ് അക്കാലത്തെ ജനകീയ സർക്കാരുമായുള്ള ചില ഉരസലുകൾ കാരണം 1935 ൽ സ്ഥാനമൊഴിഞ്ഞു. അദ്ദേഹത്തിന് മക്കളില്ലായിരുന്നു. തായ്ലാൻഡിലെ കിരീടാവകാശ നിയമങ്ങൾ പ്രകാരം അടുത്ത അവകാശം രാമാ അഞ്ചാമന്റെ പത്നി സവാങ്ങ് വാദനയുടെ മക്കൾക്കായിരുന്നു. ഇതിൽ ഏറ്റവും യോഗ്യതയുള്ള മകൻ മഹിദോൾ അതുല്യതേജ് അതിന് ആറു വർഷം മുൻപു മരണമടഞ്ഞതിനാൽ അദ്ദേഹത്തിന്റെ ഒൻപത് വയസ്സുകാരനായ മകൻ ആനന്ദ മഹിദോൾ രാമാ എട്ടാമൻ എന്ന പേരിൽ രാജാവായി. ആ സമയത്ത് ആനന്ദ മഹിദോൾ സ്വിറ്റ്സർലാൻഡിൽ പഠിക്കുകയായിരുന്നു.


</doc>
<doc id="231753" url="https://ml.wikipedia.org/wiki?curid=231753" title="മേരി ലീകീയ്">
മേരി ലീകീയ്

ഒരു ബ്രിട്ടീഷ് പുരാവസ്തുഗവേഷകയും നരവംശശാസ്ത്രജ്ഞയുമായിരുന്നു മേരി ലീകീയ് (6 ഫെബ്രുവരി1913 – 9 ഡിസംബർ1996). "പ്രോകോൺസൽ" എന്ന വംശനാശം സംഭവിച്ച ആൾക്കുരങ്ങിന്റെ തലയോടിന്റെ ഫോസിൽ ആദ്യമായി കണ്ടെത്തിയത് ഇവരാണ്. ഭർത്താവായിരുന്ന ലൂയിസ് ലീകീയോടൊത്തായിരുന്നു അധികകാലവും പ്രവർത്തിച്ചിരുന്നത്. ഓൾഡുവായ് ഗോർജിൽ നിന്നും മനുഷ്യന്റെ പൂർവികരുടെ അനേകം ഫോസിലുകളും ഉപയോഗിച്ചിരുന്ന പണിയായുധങ്ങളും കണ്ടെടുക്കുകയും, ഇവയെ തരംതിരിക്കാനായി ഒരു ശാസ്ത്രീയരീതി രൂപപെപെടുത്തുകയും ചെയ്തു. 1960-ൽ ഓൾഡുവായിലെ ഖനനസംരംഭത്തിന്റെ ഡയറക്റ്ററായി. 1996 ഡിസംബർ 6-ന് നിര്യാതയായി. റിച്ചാർഡ്, ഫിലിപ്പ്, ജൊനാഥൻ എന്നിവർ മക്കളാണ്.


</doc>
<doc id="231755" url="https://ml.wikipedia.org/wiki?curid=231755" title="സൽസ (സോസ്)">
സൽസ (സോസ്)

മെക്സിക്കോയിലും , തെക്കേ അമേരിക്കയിലും വിപുലമായി ഉപയോഗിക്കുന്ന ഒരു തരം എരിവുള്ള സോസാണ് സൽസ. സ്പാനിഷ് ഭാഷയിൽ സൽസ എന്ന വാക്കിന്റെ അർത്ഥം സോസ് എന്നാണ്.


</doc>
<doc id="231756" url="https://ml.wikipedia.org/wiki?curid=231756" title="നാച്ചോസ്">
നാച്ചോസ്

മെക്സിക്കോയിലും അമേരിക്കയിലും വളരെ പോപ്പുലർ ആയ ഒരു സ്നാക്ക് ഫുഡാണ് നാച്ചോസ്. ടോർട്ടീയ ചിപ്സ്, സൽസ (സോസ്), അരിഞ്ഞ ഹലപ്പീനോ, ഒലീവ് എന്നിവയാണ് ഇതിന്റെ പ്രധാന ഘടകങ്ങൾ.


</doc>
<doc id="231757" url="https://ml.wikipedia.org/wiki?curid=231757" title="സോസ്">
സോസ്

കുഴമ്പ് രൂപ്ത്തിലോ, ദ്രാവക രൂപത്തിലോ ഉള്ള ഒരു തരം ഭക്ഷണ പദാർത്ഥമാണ് സോസ്. മറ്റ് ഭക്ഷണപഥാർത്ഥങ്ങളുണ്ടാക്കാനോ അവയുടെ രുചികൂട്ടാൻ കൂടെ കഴിക്കാനോ ആണ് സോസ് ഉപയോഗിക്കുക. സൽസ എന്ന ലത്തീൻ വാക്കിൽ നിന്നാണ് ഇതിന് സോസ് എന്ന പേര് മറ്റ് ഭാഷകളിലുണ്ടായത്. ചരിത്രത്തിൽ രേഖപ്പെടുത്തിയ ആദ്യമായി സോസ് പ്രാചീന റോമിലെ ജനങ്ങളുപയോഗിച്ചിരുന്ന ഗാരും എന്ന ഒരു സോസാണ്. ഈ സോസ് ചെറിയ മീനുകളുടെ കുടലും മറ്റും ഉപ്പിലിട്ട് പുളിപ്പിച്ച് ഉണ്ടാക്കുന്ന ഒരു തരം സോസാണ്. കേരളത്തിൽ ഉപയോഗിക്കുന്ന ഒരു തരം സോസാണ് ചട്ണി.


</doc>
<doc id="231759" url="https://ml.wikipedia.org/wiki?curid=231759" title="സ്ക്രൂഗേജ്">
സ്ക്രൂഗേജ്

വളരെ ചെറിയ ദൂരം കൂടുതൽ കൃത്യതയോടെ അളക്കാനുപയോഗിക്കുന്ന ഉപകരണം. എൻജിനീയറിങ് മേഖലയിലും ഭൗതികശാസ്ത്ര - രസതന്ത്ര മേഖലയിലെ പരീക്ഷണങ്ങൾക്കും ഒഴിച്ചുകൂട്ടാനാവാത്ത ഒരു അളവുപകരണമാണ് സ്ക്രൂഗേജ് എന്നുകൂടി അറിയപ്പെടുന്ന മൈക്രോമീറ്റർ. സൂക്ഷ്മമാപിനി(പിരിയാണി മാപിനി) എന്ന് മലയാളം.
ഒരു മില്ലീമീറ്ററിന്റെ നൂറിലൊന്ന് കൃത്യതയോടെ ദൂരമളക്കാൻ കഴിയുന്നവയാണ് സാധാരണ ലഭ്യമായ പിരിയാണിമാപിനികൾ..<ref name="http://physicscatalyst.com/article/practical-screw-gauge/">http://physicscatalyst.com/article/practical-screw-gauge/.</ref>

നീളം അ‌ടയാളപ്പെടുത്തിയിരിക്കുന്ന ഒരു പിരിയാണിയാണ് ഇതിന്റെ പ്രധാനഭാഗം. ഒരു പൂർണകറക്കത്തിൽ ഒരു മില്ലീമീറ്റർ മുന്നോട്ടോ പിന്നോട്ടോ പോകുന്ന രീതിയിലാണ് പിരിയാണി സജ്ജമാക്കിയിരിക്കുന്നത്. ഒരു മില്ലീമീറ്റർ പിരിയാണി മുന്നോട്ടുപോകുമ്പോൾ ഇതിനൊപ്പമുള്ള മറ്റൊരു സ്കെയിലിൽ നൂറ് ഭാഗങ്ങൾ വ്യതിയാനപ്പെടും. ഈ രണ്ട് സ്കെയിലുകളും വച്ചാണ് അളവ് എട‌ുക്കുന്നത്. 
വിവിധ തരത്തിലുള്ള സൂക്ഷ്മമാപിനികൾ ഇന്ന് ലഭ്യമാണ്. 


</doc>
<doc id="231762" url="https://ml.wikipedia.org/wiki?curid=231762" title="ഗ്ലാസ്സ് ബ്ലോവിങ്ങ്">
ഗ്ലാസ്സ് ബ്ലോവിങ്ങ്

ഉരുക്കിയ ഗ്ലാസ്സ് കുഴലിലൂടെ ഊതി പാത്രങ്ങളുണ്ടാക്കുന്ന പ്രക്രിയയെയാണ് ഗ്ലാസ്സ് ബ്ലോവിങ്ങ് എന്ന് പറയുക. ഒന്നാം നൂറ്റാണ്ട് ബി സി യിലാണ് ഈ പ്രക്രിയ ആദ്യം ഉപയോഗിച്ചു തുടങ്ങിയത്. ഉരുകിയ അവസ്തയിൽ ഗ്ലാസ്സിനുണ്ടാവുന്ന വിസ്കോസിറ്റി ഉപയോഗിച്ചാണ് ഇത് ചെയ്യുക. ഉരുകിച്ച ഗ്ലാസ്സ് ദ്രാവകത്തിൽ ഒരു കുഴൽ മുക്കിയെടുത്ത് മറ്റെ ഭാഗത്തു നിന്ന് ബലൂൺ പോലെ ഗ്ലാസ്സിനെ ഊതി പെരിപ്പിച്ചാണ് ഗ്ലാസ് പാത്രങ്ങളുണ്ടാക്കുന്നത്.


</doc>
<doc id="231767" url="https://ml.wikipedia.org/wiki?curid=231767" title="ചാൾസ് രാജകുമാരൻ">
ചാൾസ് രാജകുമാരൻ

ചാൾസ്, വേൽസിന്റെ രാജകുമാരൻ (ജനനം 14 നവംബർ 1948), ബ്രിട്ടന്റെ എലിസബത്ത് II കഴിഞ്ഞാലുള്ള അടുത്ത കിരീടാവകാശിയാണ്. മുഴുൻ പേര് ചാൾസ് ഫിലിപ് ആർതർ ജോർജ് എന്നാണ്. ഔദ്യോഗിക പദവി ഹിസ് റോയൽ ഹൈനസ്സ് പ്രിൻസ് ഒഫ് വേൽസ് എന്നാണ്. ഇദ്ദേഹം 1948 നവംബർ 14 ന് ലണ്ടനിലെ ബക്കിങ്ങ്ഹാം കൊട്ടാരത്തിൽ എലിസബത്ത് രാജ്ഞിയുടെയും ഫിലിപ് രാജകുമാരന്റെയും മകനായി ജനിച്ചു. 


</doc>
<doc id="231771" url="https://ml.wikipedia.org/wiki?curid=231771" title="കൊച്ചു ഹസ്സൻ കുഞ്ഞു ബഹാദൂർ">
കൊച്ചു ഹസ്സൻ കുഞ്ഞു ബഹാദൂർ

കൊച്ചു ഹസ്സൻ കുഞ്ഞു സാഹിബ് ബഹാദൂർ എം.എൽ.സി., എം.എൽ.എ. 1904 മുതൽ ശ്രീമുലം പ്രജാസഭയിലും ശ്രീമുലം ലെജിസ്ലേറ്റീവ് കൗൺസിലിലും അംഗമായിരുന്നു. ഇദ്ദേഹം കൊല്ലത്തെ ഒരു വ്യാപാരിയായിരുന്നു. 1904 മുതൽ 1916 വരെ (1913 ഒഴികെ) ശ്രീ മുലം പ്രജാസഭയിൽ അംഗമായിരുന്നു.
1904ൽ ഭരണത്തിൽ ജനഹിതം അറിയാൻ ശ്രീമൂലം പോപ്പുലർ അസംബ്ലി രൂപീകരിച്ചു. ഈ രണ്ടു സഭകളും കാലാകാലങ്ങളിൽ പരിഷ്കരിച്ചുകൊണ്ടിരുന്നു. വിദ്യാഭ്യാസം, കരംതീരുവ എന്നിവയുടെ അടിസ്ഥാനത്തിലായിരുന്നു സഭയിലേക്ക് അംഗങ്ങളെ തെരഞ്ഞെടുത്തത്. 1932ൽ സഭകളെ വീണ്ടും പരിഷ്കരിച്ചു. അതനുസരിച്ച് ശ്രീചിത്തിര കൗൺസിൽ, ശ്രീമൂലം അസംബ്ലി എന്നീ രണ്ടു മണ്ഡലങ്ങൾ നിയമസഭയ്ക്ക് ഉണ്ടായി.
പ്രഥമ മുസ്ലിം രജിസ്ട്രാർ ആയിരുന്ന (മുൻ എക്സൈസ് ഇൻസ്പക്ടർ സീ എച് സീ മുഹമ്മദ്‌ കുഞ്ഞു പുത്രൻ ആണ്). ശ്രീ മുലം തിരുനാളിൽ നിന്നും വീരശൃംഖലയും, ധീരതയ്ക്ക് ബഹാദൂർ പട്ടവും ലഭിച്ച ഇദ്ദേഹം ലൈസൻസുള്ള ശിക്കാരി ആയിരുന്നു. പുനലൂർ തൂക്കുപാലം, കൊല്ലം കായംകുളം, റോഡുകൾ എന്നിവ ഇദ്ദേഹത്തിന്റെ മേൽനോട്ടത്തിലാണ് നിർമ്മിച്ചത്‌ . വിഞ്ചെസ്റ്റെർ, എക്സ്പ്രസ്സ്‌ ഡബുൾബാരൽ എന്നീ തോക്കുകൾ ഉപയോഗിക്കാൻ ലൈസൻസുള്ള അക്കാലത്തെ പ്രധാന ശിക്കാരിയായിരുന്നു സാഹിബ്‌ ബഹദൂർ കൊച്ചു ഹസ്സൻ കുഞ്ഞു ബഹാദൂർ. പ്രമുഖ ഇറക്കുമതി വ്യാപാരി സയ്യദു കുഞ്ഞാണ് ഇദ്ദേഹത്തിന്റെ അച്ഛൻ.

 1904-ലെ ശ്രീമൂലം പ്രജാസഭയിൽ കൊല്ലം വിഭാഗത്തിലെ 55-ആം അംഗമായി കൊച്ചു ഹസ്സൻ കുഞ്ഞ് സാഹിബ് ബഹാദൂറിന്റെ പേര് കൊടുത്തിട്ടുണ്ട്. 


</doc>
<doc id="231776" url="https://ml.wikipedia.org/wiki?curid=231776" title="ഹഫർ അൽ ബാതിൻ">
ഹഫർ അൽ ബാതിൻ

സൗദി അറേബ്യൻ തലസ്ഥാനമായ റിയാദിൽ നിന്നും 480 കിലോമീറ്റർ മാറി സ്ഥിതി ചെയ്യുന്ന നഗരമാണ് ഹഫർ അൽ ബാതിൻ.

മുഹമ്മദ്‌ നബിയുടെ ഹിജ്റക്ക് ശേഷം ആറാം നൂറ്റാണ്ട് വരെ മറ്റു രാജ്യങ്ങളിൽ നിന്നും മക്കയിലേക്കുള്ള ഹജ്ജ് തീർഥാടകരുടെ യാത്രാ മാർഗ്ഗം ആയിരുന്നു ഹഫർ അൽ ബാതിൻ. വരണ്ട പ്രദേശമായ ഇവിടെ വെള്ളം ലഭിക്കാതെ ഇതിലെ യാത്ര ചെയ്യുന്ന തീർഥാകർ വളരെ ബുദ്ധിമുട്ടിയിരുന്നു. ഇതിനു പരിഹാരമായി ഉസ്മാന് ബിൻ അഫ്ഫാന്റെ കാലത്ത് അൽ-ബാതിൻ താഴ്വരയിൽ തീര്താടകർക്ക് വേണ്ടി ഒരു കിണർ കുഴിച്ചു നൽകി. ഈ ചരിത്രത്തിൽ നിന്നും ആണ് അതുവരെ ബാതിൻ താഴ്വര എന്നറിയപ്പെട്ടിരുന്ന പ്രദേശത്തിനു ഹഫർ അൽ ബാതിൻ(ബാതിൻ താഴ്വരയിലെ കുഴി) എന്ന പേര് വന്നത്.


പൊതുവെ ചൂടുള കാലാവസ്ഥയാണ് ഹഫർ അൽ ബാതിനിൽ അനുഭവപ്പെടുന്നത്. 45 മുതൽ 55 ഡിഗ്രി വരെ ചൂട് ഇവിടെ അനുഭവപ്പെടുന്നു. തണുപ്പ് കാലത്ത് മൂന്നു മുതൽ അഞ്ചു ഡിഗ്രി വരെ ആണ് അനുഭവപ്പെടുന്നത്. അപൂർവമായി മാത്രം ആണ് മഴ ഇവിടെ ലഭിക്കുക.


</doc>
<doc id="231787" url="https://ml.wikipedia.org/wiki?curid=231787" title="ജയ് ഗോസ്വാമി">
ജയ് ഗോസ്വാമി

സമകാലീന ബംഗാളിസാഹിത്യ ലോകത്തെ ശ്രദ്ധേയനായ കവിയാണ് ജയ് ഗോസ്വാമി(Bengali: জয় গোস্বামী) . അപൂർവ്വമായി കഥകളും എഴുതാറുണ്ട്.

1954 നവംബർ 10-ന് കൊൽക്കൊത്തയിൽ ജനിച്ചു. ശൈശവവും കൊമാരവും റാനാഘാട്ടിലായിരുന്നു. സ്കൂ വിദ്യാഭ്യാസം അവിടെയാണ് പൂർത്തിയാക്കിയത്. ഇപ്പോൾ കൊൽക്കൊത്തയിൽ താമസം. പത്തൊമ്പതാമത്തെ വയസ്സിൽ ആദ്യത്തെ കവിത പ്രസിദ്ധീകരിച്ചു. 1976 മുതൽ പ്രമുഖ ബംഗാളി മാസികയായ ദേശിൽ എഴുതിത്തുടങ്ങി. അടുത്ത കാലം വരെ ദേശിന്റെ സബ് എഡിറ്ററുമായിരുന്നു. ഇപ്പോൾ സംവാദ് പ്രതിദി എന്ന പത്രികയുമായി ബന്ധപ്പെട്ടിരിക്കുന്നു. രണ്ടു തവണ ആനന്ദ പുരസ്കാറിന് അർഹനായിട്ടുണ്ട്. ചില കവിതകളുടെ ഇംഗ്ളീഷു പരിഭാഷ ലഭ്യമാണ്.



</doc>
<doc id="231795" url="https://ml.wikipedia.org/wiki?curid=231795" title="ഫ്രീമൻ ഡൈസൻ">
ഫ്രീമൻ ഡൈസൻ

ഫ്രീമൻ ഡൈസൻ അമേരിക്കൻ ഭൗതികശാസ്ത്രജ്ഞനാണ്. ഗണിതീയവിശ്ലേഷണത്തിലൂടെ ഭൗതികശാസ്ത്രത്തിലെ പല മേഖലകളിലും പ്രശ്ന നിർധാരണം (problem solving) നടത്തിയതാണ് ഇദ്ദേഹത്തിന്റെ ഏറ്റവും വലിയ സംഭാവനയായി കരുതപ്പെടുന്നത്.

ഡൈസൻ 1923 ഡിസംബർ 15-ന് ഇംഗ്ലണ്ടിലെ ക്രോതോണിൽ ജനിച്ചു. കേംബ്രിജ്, കോർനെൽ എന്നീ സർവ്വകലാശാലകളിൽ നിന്ന് ഗണിതത്തിലും ഭൗതികശാസ്ത്രത്തിലും വിദ്യാഭ്യാസം പൂർത്തിയാക്കി. കോർനെൽ സർവകലാശാല, പ്രിൻസ്റ്റണിലെ ഇൻസ്റ്റിറ്റ്യൂട്ട് ഫോർ അഡ്വാൻസ്ഡ് സ്റ്റഡി എന്നിവിടങ്ങളിൽ ഔദ്യോഗിക സേവനമനുഷ്ഠിച്ചു.
ഏതെങ്കിലും ഒരു പ്രത്യേക ശാസ്ത്രശാഖയിൽ പുതിയ സിദ്ധാന്തങ്ങൾ അവതരിപ്പിക്കുന്നതിനേക്കാൾ ഡൈസൻ ശ്രദ്ധ കേന്ദ്രീകരിച്ചത് പുതിയ പ്രശ്ന നിർധാരണരീതികൾക്കു രൂപം നൽകുന്നതിലാണ്. അക്കാലംവരെയും പല ശാസ്ത്രജ്ഞരും അവരവരുടെ സിദ്ധാന്തങ്ങൾ തെളിയിക്കുന്നതിന് ഓരോ സന്ദർഭത്തിനും അനുസരണമായ വിവിധ രീതികളാണ് അവലംബിച്ചിരുന്നത്. എന്നാൽ ഡൈസൻ തന്റേതായ പുതിയ രീതി വികസിപ്പിച്ചെടുത്തുകൊണ്ട് ഈ ഭിന്നരീതികളെ ഒരു പൊതുപദ്ധതിയുടെ കീഴിൽ ചിട്ടപ്പെടുത്തി ഒരു പ്രത്യേക വ്യവസ്ഥയിലാക്കി. വ്യക്തവും നിയതവുമായ നിയമങ്ങൾ അനുസരിക്കുന്ന ഈ പദ്ധതി എല്ലാ പരീക്ഷണ സന്ദർഭങ്ങൾക്കും പ്രയോഗിക്കത്തക്കതാണെന്നും ഇദ്ദേഹം തെളിയിച്ചു. 
എന്നീ മേഖലകളിലെല്ലാം ഡൈസന്റെ പ്രശ്നനിർധാരണ രീതിക്കു പ്രയോജനമുണ്ടായി.

എന്നിവയുടെ രൂപ കല്പനയിൽ ഡൈസൻ പങ്കുവഹിച്ചിട്ടുണ്ട്. 
എന്നിവിടങ്ങളിലേക്കും ഇദ്ദേഹം തെരഞ്ഞെടുക്കപ്പെട്ടു. 



</doc>
<doc id="231797" url="https://ml.wikipedia.org/wiki?curid=231797" title="വില്യം രാജകുമാരൻ">
വില്യം രാജകുമാരൻ

പ്രിൻസ് വില്ല്യം ഡ്യൂക്ക് ഒഫ് കേംബ്രിജ് (ജനനം 21 ജൂൺ 1982) മുഴുവൻ പേര് വില്ല്യം ആർതർ ഫിലിപ് ലൂയി (William Arthur Philip Louis) ബ്രിട്ടന്റെ കിരീടത്തിന്റെ അവകാശത്തിന് രണ്ടാം സ്ഥാനത്ത് നിൽക്കുന്നയാളുമാണ്. ഇദ്ദേഹം പ്രിൻസ് ചാൾസിന്റെയും പ്രിൻസെസ്സ് ഡയാനയുടെയും മൂത്ത പുത്രനാണ്. ഔദ്യോഗിക സ്ഥാനപ്പേര് "ഹിസ് ഹൈനസ്സ് പ്രിൻസ് വില്ല്യം ഒഫ് വേൽസ്" എന്നാണ്. 1982 ജുൺ 21 ന് ലണ്ടനിലെ സെന്റ് മേരീസ് ഹോസ്പിറ്റലിലാണ് ജനിച്ചത്. നാല് വയസ്സിൽ വില്ല്യം പ്രി പ്രിപറേറ്ററി സ്കൂളായ വെതർബി സ്കൂളിൽ ചേർന്നു. മൂന്നു വർഷം കഴിഞ്ഞു പ്രിപറേറ്ററി സ്കൂളായ ലഡ്ഗ്രോവ് സകൂളിൽ ചേർന്നു. അവിടെ നാല് വർഷം പഠിച്ചതിനു ശേഷം ഇംഗ്ലണ്ടിലെ വിഖ്യാത പബ്ലിക് സ്കൂളായ ഇറ്റ്ൺ കോളേജിൽ പ്രവേശന പരീക്ഷയ്ക്കിരുന്നു (ഇറ്റ്ൺ കോളേജ് ഒരു പൊതു സ്കൂളല്ല, ഇംഗ്ലണ്ടിലും, ഇൻഡ്യയിലും പബ്ലിക് സ്കൂൾ എന്ന വാക്ക് ചില മുന്തിയ സ്വകാര്യ സ്കൂളുകളെ വിശേഷിപ്പിക്കാനുപയോഗിക്കാറുണ്ട്). ഇറ്റൻ കോളേജിൽ നിന്ന് ഏ ലെവൽ വിദ്യാഭ്യാസം (പ്ലസ് ടു തത്തുല്യം) പൂർത്തിയാക്കിയ വില്ല്യം ഒരു വർഷത്തെ ഇടവേള എടുത്തു. കുറച്ച് കാലം ബെലിസെയിലെ ബ്രിട്ടീഷ് ആർമിയുടെ ഒരു പരിശീനല കോഴ്സിൽ പങ്കെടുത്തു, പിന്നെ ആഫ്രിക്ക സന്ദർശിച്ചു. ഒരു കൊല്ലം കഴിഞ്ഞു തിരിച്ചു വന്ന വില്ല്യം സെന്റ് ആൻഡ്രൂസ് യൂണിവേഴ്സിറ്റിയിൽ ആർട്ട് ഹിസ്റ്ററി വിഷയമായെടുത്തു ബിരുദ പഠനത്തിനു ചേർന്നു.
2013 ജൂൺ 14ന് വില്യം രാജകുമാരന് ഇന്ത്യൻ മാതൃബന്ധം ഉണ്ടെന്ന് കണ്ടെത്തി. 


</doc>
<doc id="231807" url="https://ml.wikipedia.org/wiki?curid=231807" title="പൗരധർമ്മം">
പൗരധർമ്മം

പൗരത്വത്തിന്റെ പ്രായോഗികവും സൈദ്ധാന്തികവുമായ ഗുണവിശേഷങ്ങൾ, പൗരൻ എന്ന നിലയ്ക്ക് വ്യക്തിയുടെ അവകാശങ്ങൾ, ചുമതലകൾ എന്നിവയെക്കുറിച്ചുള്ള പഠനമാണ് പൗരധർമ്മം. അതോടൊപ്പം ഒരു ഭരണകൂടത്തിന്റെയോ രാഷ്ട്രവ്യവസ്ഥയുടെയോ ഭാഗമെന്ന നിലയിൽ പൗരന്മാർ നിർവഹിക്കേണ്ട കടമകളും പൗരധർമ്മത്തിന്റെ പരിധിയിൽ വരുന്നു.


</doc>
<doc id="231811" url="https://ml.wikipedia.org/wiki?curid=231811" title="ഒടിയൻചൂരൽ">
ഒടിയൻചൂരൽ

മരത്തിൽ കയറുന്ന വണ്ണം കുറഞ്ഞ ഒരു ചൂരലാണ് ഒടിയൻചൂരൽ. . പശ്ചിമഘട്ടത്തിലെ തദ്ദേശമായ ഒരു സസ്യമാണ്. കേരളത്തിലെയും തംഴ്‌നാട്ടിലെയും കർണ്ണാടകത്തിലെയും ഇലപൊഴിയും കാടുകളിൽ വിരളമായി കാണുന്നു. തെക്കെ ഇന്ത്യയിലെ ഏറ്റവും വണ്ണം കുറഞ്ഞ ചൂരലുകളിൽ ഒന്നാണിത്. മറ്റു ചൂരലുകളിൽ നിന്നും വ്യത്യസ്തമായി ഇതിന് ബലം തീരെ കുറവായതിനാൽ കുട്ടയുണ്ടാക്കാനൊന്നും കൊള്ളില്ല.


</doc>
<doc id="231813" url="https://ml.wikipedia.org/wiki?curid=231813" title="വലിയചൂരൽ">
വലിയചൂരൽ

തടിയൻ ചൂരൽ, പന്നിച്ചൂരൽ, വണ്ടിച്ചൂരൽ എന്നെല്ലാം അറിയപ്പെടുന്ന വലിയചൂരൽ പശ്ചിമഘട്ടത്തിലെ നനവാർന്ന കാടുകളിലും ഉയരമുള്ള താഴ്‌വരകളിലും കാണുന്ന ഒരു ചൂരലാണ്. . ദക്ഷിൺ ഏന്ത്യയിലും ശ്രീലങ്കയിലും കണ്ടുവരുന്നു. നല്ല തിളക്കവും ബലവും ഉള്ളതിനാൽ വൻതോതിൽ ഫർണിച്ചർ ഉണ്ടാക്കാൻ ഉപയോഗിക്കുന്നു. അതിനാൽത്തന്നെ ഏറ്റവും കൂടുതൽ ഏറ്റവും കൂടുതൽ ചൂഷണം ചെയ്യപ്പെടുന്ന ചൂരലും ഇതാണ്. പത്തു മീറ്റർ ഉയരം വയ്ക്കുന്ന കരുത്തനായ ഒരു ആരോഹിയാണിത്.


</doc>
<doc id="231818" url="https://ml.wikipedia.org/wiki?curid=231818" title="വട്ടയിലയൻ">
വട്ടയിലയൻ

തെന്മലയിലും റാന്നിയിലും വയനാട്ടിലും കാണുന്ന ഒരിനം ചൂരലാണ് ഒട്ടാമൻ എന്നും അറിയപ്പെടുന്ന വട്ടയിലയൻ. . ഉയരത്തിൽ വളരുന്ന ഒരു ചൂരലാണിത്. പശ്ചിമഘട്ടത്തിലെ തദ്ദേശസസ്യമാണ്. ഫർണിച്ചർ ഉണ്ടാക്കാൻ മികച്ചതാണെങ്കിലും ലഭ്യത കുറവാണ്.



</doc>
<doc id="231825" url="https://ml.wikipedia.org/wiki?curid=231825" title="ചൂരൽ (വിവക്ഷകൾ)">
ചൂരൽ (വിവക്ഷകൾ)

പനവർഗ്ഗത്തിൽപ്പെട്ട ഒരു ചെടിയാണ് ചൂരൽ. ഏതാണ്ട് 325 ഇനം ചൂരലുകളുണ്ട്. മിക്കവയും മരത്തിൽ കയറുന്നവയാണ്. നല്ല ബലമുള്ള ചൂരൽ ഫർണിച്ചർ ഉണ്ടാക്കാനും കൊട്ട ഉണ്ടാക്കാനുമെല്ലാം ഉപയോഗിച്ചു വരുന്നു. ഇതിൽ പല ഇനങ്ങളും കേരളത്തിൽ കാണുന്നു, അവയിൽ ചിലത്.




</doc>
<doc id="231827" url="https://ml.wikipedia.org/wiki?curid=231827" title="രണ്ടാം ത്രിമൂർത്തി ഭരണകൂടം (റോമൻ റിപ്പബ്ലിക്)">
രണ്ടാം ത്രിമൂർത്തി ഭരണകൂടം (റോമൻ റിപ്പബ്ലിക്)

പ്രാചീന റോമൻ റിപ്പബ്ലിക്കിൽ 43 ബി സി മുതൽ 33 ബി സി വരെ മാർക്ക് ആന്റണി, അഗസ്റ്റസ്, മാർക്കസ് ലെപിഡസ് എന്നിവർ ചേർന്ന് രൂപീകരിച്ച ഭരണകക്ഷി സഖ്യമാണ് രണ്ടാം ത്രിമൂർത്തി ഭരണകൂടം. ആദ്യത്തെ ത്രിമൂർത്തി ഭരണകൂടം അനൗപചാരികമായ ഒരെണ്ണമായിരുന്നു, പക്ഷേ രണ്ടാമത്തേത് ഔദ്യോഗികമായി സ്ഥിരീകരിച്ച ഒരു ത്രിമൂർത്തി സഖ്യമായിരുന്നു. 43 ബി സി നവംബർ 26 നാണ് മാർക്ക് ആന്റണി, അഗസ്റ്റസ്, മാർക്കസ് ലെപിഡസ് എന്നിവർക്ക് വഴി തെറ്റിപ്പോയ റോമൻ റിപ്പബ്ലിക്കിന്റെ ഭരണഘടന (constitution) പുനർസ്ഥാപിക്കാനുള്ള സകല അധികാരങ്ങളുമുള്ള ലെഗസ് റ്റിറ്റിയ (lex titia) നിയമം പാസ്സാക്കിയത്. ഈ നിയമമനുസരിച്ച് ഈ ത്രിമൂർത്തി സഖ്യത്തിന് ഏത് നിയമവും റദ്ദാക്കാനും, പുതിയ നിയമങ്ങളുണ്ടാക്കാനുമുള്ള അധികാരമുണ്ടായിരുന്നു ഇതിനു സെനറ്റിന്റെയോ , പ്ലീബിയൻ കൗൻസിലിന്റെയോ അനുവാദത്തിന്റെ ആവശ്യമില്ലായിരുന്നു. റോമൻ റിപ്പബ്ലിക്കിന്റെ
ചരിത്രത്തിൽ സുള്ളയുടെ ഡിക്റ്റേറ്റർഷിപ്പിനു മാത്രമേ ഇതിനുമുൻപ് ഇത്രയും വ്യാപകമായ അധികാരങ്ങളുണ്ടായിരുന്നു. ഈ അധികാരത്തിനുണ്ടായിരുന്ന ഒരേ ഒരു പരിമിതി ഇതിന്റെ കാലാവധി അഞ്ച് വർഷം കഴിഞ്ഞ് അവസാനിക്കും എന്നതായിരുന്നു. 

പോംപിയെ തോൽപ്പിച്ച് വിജയശ്രീലാളിതനായി റോമിൽ പ്രവേശിച്ച സീസറിന് സെനറ്റ് പത്തു വർഷത്തെ ഡിക്റ്റേറ്റർ പദവി (magistratus extraordinarius) വച്ച് നീട്ടി. സീസറിന്റെ വളർന്നു വരുന്ന രാഷ്ട്രീയ ശക്തി റോമിലെ ഒപ്റ്റിമേറ്റ് കക്ഷിയിൽപ്പെട്ട ചിലരെ പരിഭ്രാന്തരാക്കി. സീസർ ഏകാധിപത്യം കൈയാളി റോമൻ റിപ്പബ്ലിക്കിന്റെ അന്ത്യം കുറിക്കുമെന്നവർ ഭയന്നു.


</doc>
<doc id="231829" url="https://ml.wikipedia.org/wiki?curid=231829" title="മാർക്കസ് ലെപിഡസ്">
മാർക്കസ് ലെപിഡസ്

മാർക്കസ് എമിലസ് ലെപിഡസ് (88 ബി സി - 12 ബി സി) റോമൻ റിപ്പബ്ലിക്കിലെ ഒരു രാഷ്ട്രീയ നേതാവും രണ്ടാം ത്രിമൂർത്തി ഭരണകൂടത്തിലെ ഒരംഗവുമായിരുന്നു. ഇതേ പേരുള്ള ഇദ്ദേഹത്തിന്റെ അച്ഛൻ 78 ബി സി യുൽ കോൺസൾ ആയി തിരഞ്ഞെടുക്കപ്പെട്ടയാളും ട്രാൻസാൽപീൻ ഗോൾ എന്ന പ്രവിശ്യയുടെ ഗവർണറുമായിരുന്നു. ലെപിഡസിന്റെ പിതാവു സെനറ്റുമായി ഒരു അധികാര വടംവലിയിൽ ഉൾപ്പെട്ട് പ്രവിശ്യയിൽ നിന്ന് തന്റെ സേനയുമായി റോമിനെതിരെ വന്നയാളാണ്. ഒടുവിൽ കാറ്റുള്ളസ് ഇദ്ദേഹത്തിന്റെ അച്ഛെ ഒരു പൊരിഞ്ഞ യുദ്ധത്തിനു ശേഷം തോൽപ്പിക്കുകയും, സാർഡീനിയയിലോട്ട് നാട് കടത്തുകയും ചെയ്തു. 

ലെപിഡസ് തുടക്കം മുതലെ സീസറിന്റെ ഏറ്റവും വലിയ വിശ്വസ്തന്മാരിലൊരാളായിരുന്നു. ലെപിഡസ് തന്റെ പൊതു ജീവിതം 49 ബി സി യിലാണ് തുടങ്ങിയത്. സീസർ പോംപിയുമായി ഗ്രീസിൽ യുദ്ധം ചെയ്യുന്ന വേളയിൽ ലെപിഡസാണ് റോമിന്റെ മേൽനോട്ടം ഏൽപ്പിച്ചിരുന്നത്. പോംപിയെ തോൽപ്പിച്ച് മടങ്ങിയ സീസർ വിശ്വസ്തതയ്ക്ക് പാരിതോഷികമായി ലെപിഡസിനെ കോൻസൽ ആവാൻ പിന്തുണച്ചു.


</doc>
<doc id="231832" url="https://ml.wikipedia.org/wiki?curid=231832" title="കുത്താമ്പുള്ളി സാരി">
കുത്താമ്പുള്ളി സാരി

തൃശൂർ ജില്ലയിലെ കുത്താമ്പുള്ളി ഗ്രാമത്തിൽ പരമ്പരാഗതമായ രീതിയിൽ നെയ്തെടുക്കുന്ന സാരികളാണ് കുത്താമ്പുള്ളി സാരികൾ എന്നറിയപ്പെടുന്നത്. കസവിന്റെ പ്രത്യേകതയാണ് ഈ സാരികളെ ഏറെ പ്രശസ്തമാക്കുന്നത്. 2011 സെപ്തംബറിൽ കുത്താമ്പുള്ളി സാരിയ്ക്ക് ഭൗമസൂചിക അംഗീകാരം ലഭിച്ചു.

കുത്താമ്പുള്ളി സാരികൾ പ്രധാനമായും നെയ്തെടുക്കുന്നത് പഴയ മൈസൂർ സംസ്ഥാനത്ത് വേരുകളുള്ള ദേവാംഗ സമുദായത്തിൽ പെട്ടവരാണ്. 500 വർഷങ്ങൾക്ക് മുൻപ് കൊച്ചി രാജകുടുംബം കൊട്ടാരത്തിലേക്കാവശ്യമുള്ള വസ്ത്രങ്ങൾ നിർമ്മിക്കുവാനായി ഇവരുടെ പൂർവ്വികരെ ഇവിടെയെത്തിച്ചതായി കരുതപ്പെടുന്നു. 1972-ൽ 102 അംഗങ്ങളുമായി രജിസ്റ്റർ ചെയ്ത് പ്രവർത്തനം ആരംഭിച്ച കുത്താമ്പുള്ളി കൈത്തറി വ്യവസായ സഹകരണ സംഘത്തിൽ 2008 ഫെബ്രുവരിയിലെ കണക്കുകൾ പ്രകാരം 814 അംഗങ്ങൾ ഉണ്ട്. സാരികൾക്ക് പുറമേ ധോത്തികളും വേഷ്ടികളും ഒക്കെ ഇവർ നിർമ്മിക്കുന്നു.


</doc>
<doc id="231833" url="https://ml.wikipedia.org/wiki?curid=231833" title="ശീമമുള">
ശീമമുള

മ്യാന്മർ, ബംഗാൾ എന്നിവിടങ്ങളിൽ നിന്നു കേരളത്തിൽ എത്തിയ ഒരു മുളയിനമാണ് ശീമമുള. . മഴ കുറവുള്ള സ്ഥലങ്ങളിൽ വളരുന്നു. ഒന്നിച്ച് ഇലപൊഴിക്കും. ഉറപ്പും ബലവും കുറവായതിനാൽ പൾപ്പിന് ഉപയോഗിക്കുന്നു.



</doc>
<doc id="231836" url="https://ml.wikipedia.org/wiki?curid=231836" title="വലിയമുള">
വലിയമുള

വളരെ വലിപ്പം വയ്ക്കുന്ന മുളയാണിത്. . (Burma bamboo) കിഴക്കേ ഇന്ത്യൻ വംശജനാണെന്നു കരുതുന്നു. വീടുണ്ടാക്കാനും കൊട്ട, ഫർണിച്ചർ എന്നിവയുണ്ടാക്കാനും കൊള്ളാം. ഇളംമുള കറിവയ്ക്കാൻ ചൈനയിലും തായ്‌ലാന്റിലും ഉപയോഗിക്കുന്നു.



</doc>
<doc id="231839" url="https://ml.wikipedia.org/wiki?curid=231839" title="എച്ച്.എ.എൽ രുദ്ര">
എച്ച്.എ.എൽ രുദ്ര

കരസേനയ്ക്കായി ഇന്ത്യ തദ്ദേശീയമായി വികസിപ്പിച്ച ആധുനിക ലഘു യുദ്ധഹെലികോപ്റ്ററാണ് രുദ്ര. ബാംഗ്ലൂർ ആസ്ഥാനമായുള്ള ഹിന്ദുസ്ഥാൻ എയ്‌റോനോട്ടിക്‌സ് ലിമിറ്റഡാണ് ഈ ലഘു യുദ്ധ ഹെലികോപ്റ്റർ വികസിപ്പിച്ചത്. ഹെലികോപ്റ്ററിന്റെ ഡിസൈൻ, നിർമ്മാണം, ആയുധം ഘടിപ്പിക്കൽ എന്നിവയെല്ലാം തദ്ദേശീയമായാണ് പൂർത്തിയാക്കിയത്. പകലും രാത്രിയിലും ഒരുപോലെ ആക്രമണം നടത്താനുള്ള പ്രഹരശേഷിയാണ് രുദ്രയുടെ പ്രത്യേകത. 

2013 ഫെബ്രുവരി 08ന് ബാംഗളൂരുവിനടുത്തുള്ള യെലഹങ്ക വ്യോമസേന താവളത്തിൽ നടക്കുന്ന എയറോ ഇന്ത്യ 2013ൽ വച്ച് [[ [[ഹിന്ദുസ്ഥാൻ എയ്റോനോട്ടിക്സ് ലിമിറ്റഡ്|ഹിന്ദുസ്ഥാൻ എയറോനോട്ടിക്സ് ലിമിറ്റഡിന്റെ]] ചെയർമാൻ ഡോ. ആർ. കെ. ത്യാഗി, [[ഭാരതീയ കരസേന|കരസേന]] ഉപമേധാവി (Deputy Chief of Army Staff - DCOAS) ലെഫ്റ്റനന്റ് ജനറൽ നരേന്ദ്രസിങ്ങിന് കൈമാറി.

റോട്ടറി വിങ്ങ് ഗവേഷണ രൂപകല്പന കേന്ദ്രമാണ്(RWR & DC) രൂപകല്പന ചെയ്തത്. ഈസ്രായേൽ, ഫ്രാൻസ്, ബെൽജിയം, തെക്കേ ആഫ്രിക്ക, ജർമനി, ഇറ്റലി, അമേരിക്ക എന്നീ രാജ്യങ്ങളുടെ സഹകരണവുമുണ്ട്. 

ഇത് സ്വയം പ്രതിരോധശേഷിയുള്ളതാണ്. ഇതിൽ മൂന്ന് കാഴ്ച സംവിധാനങ്ങളുണ്ട്. ഇലക്ട്രോ- ഓപ്റ്റിക് പോഡ്, ഹെൽമെറ്റിൽ പിടിപ്പിച്ചിട്ടുള്ള കാഴ്ച്ച സമിധാനം, സ്ഥിരം സംവിധാനം.

തടസ്സം ഒഴിവാക്കാനുള്ള സംവിധാനം, ഐ.ആർ ജാമർ, ഡാറ്റാ ലിങ്ക് മുതലയവയുമുണ്ട്.

ഇതിൽ സമഗ്ര പ്രതിരോധ സഹായ സംവിധാനം (integrated defensive aids system- IDAS 3) ഉണ്ട്. മിസൈലുകൾ അടുത്തുവരുമ്പോൾ അപായസൂചന സംവിധാനം, ലേസർ അപായസൂചന സംവിധാനം(LWS-310), റഡാർ അപായസൂചന സംവിധാനം(RWS-300) എന്നിവ ഉൾപ്പെടുത്തിയിട്ടൂണ്ട്. 

700 എം.എം.റോക്കറ്റുകൾ, 20 എം.എം. തോക്ക്, ആകാശത്തുനിന്ന് ആകാശത്തേക്ക് തൊടുക്കാവുന്ന മിസൈലുകൾ, ടാങ്ക് വേധ മിസൈലുകൾ എന്നിവയുണ്ട്.



[[വർഗ്ഗം:യുദ്ധ ഹെലികോപ്റ്ററുകൾ]]

</doc>
<doc id="231845" url="https://ml.wikipedia.org/wiki?curid=231845" title="സൗദ് ഇബ്ൻ അബ്ദുൽ അസീസ്‌">
സൗദ് ഇബ്ൻ അബ്ദുൽ അസീസ്

ആധുനിക സൗദി അറേബ്യയുടെ രണ്ടാമത്തെ ഭരണാധികാരിയാണ് സൗദ് ഇബ്ൻ അബ്ദുൽ അസീസ്‌ ( ) (ജനനം-1902, മരണം-1969).

സൗദി അറേബ്യയുടെ പ്രഥമ ഭരണാധികാരിയായ അബ്ദുൽ അസീസ്‌ രാജാവിന്റെ മരണ ശേഷം ആണ് അദ്ദേഹത്തിന്റെ രണ്ടാമത്തെ മകനായ സൗദ് ഇബ്ൻ അബ്ദുൽ അസീസ്‌ രാജാവായി അധികാരത്തിൽ വന്നത്.


</doc>
<doc id="231848" url="https://ml.wikipedia.org/wiki?curid=231848" title="കുത്താമ്പുള്ളി">
കുത്താമ്പുള്ളി

തൃശൂർ ജില്ലയിലെ തിരുവില്വാമല ഗ്രാമപഞ്ചായത്തിൽ പെട്ട ഒരു ഗ്രാമമാണ് കുത്താമ്പുള്ളി. തിരുവില്വാമലയിൽ നിന്ന് അഞ്ച് കിലോമീറ്റർ അകലെയായി തൃശ്ശൂർ-പാലക്കാട് ജില്ലകളുടെ അതിർത്തി പ്രദേശത്തുള്ള ഈ ഗ്രാമം കൈത്തറി വസ്ത്രനിർമ്മാണത്തിന് പ്രശസ്തമാണ്. മിക്കവാറും എല്ലാ വീടുകളിലും തറികൾ സജ്ജീകരിച്ചിരിക്കുന്നു. കുടുംബാംഗങ്ങളുടെ കൂട്ടായ തൊഴിൽ എന്ന നിലയ്ക്കാണ് ഈ ഗ്രാമവ്യവസായം തുടരുന്നത്. കുത്താമ്പുള്ളി സാരികൾ ഭൗമസൂചിക അംഗീകാരം നേടിയിട്ടുള്ളവയാണ്. ഇവിടെ "കേരള സാരി" എന്നറിയപ്പെടുന്ന സാരികളാണ് പരമ്പര്യമായി നിർമിച്ചുവരുന്നത്.


</doc>
<doc id="231853" url="https://ml.wikipedia.org/wiki?curid=231853" title="പോച്ചംപള്ളി സാരി">
പോച്ചംപള്ളി സാരി

ആന്ധ്രാപ്രദേശിലെ ഭൂദാൻ പോച്ചംപള്ളി എന്ന സ്ഥലത്ത് പരമ്പരാഗത രീതിയിൽ നിർമ്മിക്കുന്ന സാരികളാണ് പോച്ചംപള്ളി സാരികൾ എന്ന് അറിയപ്പെടുന്നത്.
പ്രത്യേകമായ ജ്യാമിതീയ ഡിസൈനുകളാണ് ഈ സാരികളെ പ്രശസ്തമാക്കുന്നത്. 2005-ൽ പോച്ചംപള്ളി സാരി ഭൗമസൂചികയിൽ ഇടം നേടി.

പോച്ചംപള്ളി സാരികളുടെ നിർമ്മാണം താരതമ്യേനെ സങ്കീർണവും ദൈർഘ്യമേറിയതുമാണ്. തുണി മുഴുവനായി ഡൈ ചെയ്യുന്നതിനു പകരമായി ഇവിടെ ഒരോ നൂലും പ്രത്യേക പാറ്റേണിൽ ഡൈ ചെയ്തെടുക്കുന്നു. പോച്ചംപള്ളി ഇക്കത് ഡിസൈനെ മറ്റുള്ളവയിൽ നിന്ന് വേറിട്ട് നിർത്തുന്ന ഒരു ഘടകമാണിത്. നിർമ്മാണം പൂർത്തിയായി കഴിയുമ്പോൾ തുണിയുടെ ഇരുവശങ്ങളും ഒരേ ഡിസൈനിലായിരിക്കും.

എന്നാൽ ഇന്ന് ഈ വ്യവസായം നിരവധി പ്രതിസന്ധികളെ നേരിട്ട് കൊണ്ടിരിക്കുകയാണ്. നെയ്ത്തുകാർക്ക് അർഹമായ വേതനം ലഭിക്കുന്നില്ല എന്നതാണ് ഇവയിൽ മുഖ്യമായത്. തങ്ങളുടെ ഡിസൈനുകളുടെ അനുകരണങ്ങൾ നിർമ്മിച്ച് കുറഞ്ഞ വിലയ്ക്ക് വിൽക്കുന്ന ആധുനിക യന്ത്രത്തറികളിൽ നിന്നുള്ള മൽസരവും ഇവർ നേരിടേണ്ടി വരുന്നു. മറ്റൊന്ന് നിർമ്മാണ വസ്തുക്കളുടെ ലഭ്യതയാണ്. വസ്ത്രനിർമ്മാണത്തിനാവശ്യമായ സിൽക്ക് ബംഗളൂരുവിൽ നിന്നും പരുത്തി കോയമ്പത്തൂരിൽ നിന്നുമാണ് ഇപ്പോൾ ലഭ്യമാകുന്നത്. പരമ്പരാഗത ശൈലിയും ഗുണമേന്മയും നിലനിർത്തുവാനായി യന്ത്രത്തറികളിൽ നിന്ന് വ്യത്യസ്തമായി ഇവർ ചൈന സിൽക്ക് ഉപയോഗിക്കുന്നില്ല.


</doc>
<doc id="231856" url="https://ml.wikipedia.org/wiki?curid=231856" title="ഭൂദാൻ പോച്ചംപള്ളി">
ഭൂദാൻ പോച്ചംപള്ളി

ആന്ധ്രാപ്രദേശിലെ നൽഗൊണ്ട ജില്ലയിലെ ഒരു പ്രദേശമാണ് ഭൂദാൻ പോച്ചംപള്ളി(). പ്രശസ്തമായ പോച്ചംപള്ളി സാരി‎ അടക്കമുള്ള വസ്ത്രങ്ങളുടെ നിർമ്മാണ കേന്ദ്രമായ പോച്ചംപള്ളിയെ "സിൽക്ക് സിറ്റി" എന്ന് വിശേഷിപ്പിക്കാറുണ്ട്.

ഭൂദാനപ്രസ്ഥാനത്തിന്റെ പ്രയോക്താവായിരുന്ന ആചാര്യ വിനോബഭാവെയുടെ അഭ്യർത്ഥന മാനിച്ച് ജമീന്ദർമാർ ഗ്രാമീണർക്കായി ദാനം ചെയ്ത സ്ഥലമായതിനാലാണ് 'ഭൂദാൻ പോച്ചംപള്ളി' എന്ന പേരിൽ ഈ പ്രദേശം അറിയപ്പെടുന്നത്. ഭൂദാനപ്രസ്ഥാനം വഴിയായി രൂപീകൃതമായ ആദ്യ ഗ്രാമവും കൂടിയാണിത്.


</doc>
<doc id="231861" url="https://ml.wikipedia.org/wiki?curid=231861" title="വിശുദ്ധ വാരം">
വിശുദ്ധ വാരം

പാശ്ചാത്യ ക്രൈസ്തവ സഭയുടെ ആരാധനക്രമ വർഷം അനുസരിച്ച് ഈസ്റ്ററിന് മുൻപുള്ള ഒരാഴ്ച അല്ലെങ്കിൽ തപസ്സ് കാലത്തിലെ (നോമ്പുകാലം) അവസാന ആഴ്ചയാണ് വിശുദ്ധ വാരമായി ആചരിക്കുന്നത്. ഓശാന ഞായർ, പെസഹ വ്യാഴാഴ്ച, ദുഃഖവെള്ളിയാഴ്ച, വലിയ ശനിയാഴ്ച എന്നിവ അടങ്ങുന്നതാണ് വിശുദ്ധ വാരം. ഈസ്റ്റർ ഞായറാഴ്ച ഉയിർപ്പുകാലം ആദ്യ ഞായർ ആകയാൽ വിശുദ്ധ വാരത്തിൽ ഉൾപ്പെടുന്നില്ല. പൗരസ്ത്യ ഓർത്തഡോക്സ് സഭ ഓശാന ഞായറിന് മുൻപ് വരുന്ന ശനിയാഴ്ചയാണ് വിശുദ്ധ വാരാരംഭമായി കരുതുന്നത്. ലാസറിന്റെ ശനി എന്നാണ് ഈ ദിവസം അറിയപ്പെടുന്നത്. കേരളത്തിൽ കൊഴുക്കട്ട ശനി എന്നും അറിയപ്പെടുന്നു. കൊഴുക്കട്ട എന്ന പ്രത്യേക പലഹാരം ഈ ദിവസം ക്രൈസ്തവർ ഭവനങ്ങളിൽ ഉണ്ടാക്കുന്നതിനാലാണ് ഈ പേരു വന്നത്.

പീഡാനുഭവ ഞായർ, ഓശാന ഞായർ എന്ന് വിളിക്കപ്പെടുന്ന തപസ്സ് കാലം അവസാന ഞായറാഴ്ചയോടെയാണ് റോമൻ കത്തോലിക്കാ സഭ വിശുദ്ധ വാരം ആരംഭിക്കുന്നത്. 1955 വരെ ഓശാന ഞായർ എന്നുമാത്രമാണ് ഈ ദിവസം അറിയപ്പെട്ടിരുന്നത്. അക്കാലത്ത് തപസ്സ് കാലം അവസാന രണ്ടാഴ്ചകൾ പീഡാനുഭവകാലമായിട്ടാണ് ആചരിച്ചിരുന്നത്. പീഡാനുഭവകാലം ആദ്യഞായർ പീഡാനുഭവ ഞായറായും രണ്ടാം ഞായർ ഓശാന ഞായറായും ആചരിച്ചു പോന്നിരുന്നു. 

തന്റെ പെസഹാരഹസ്യങ്ങളുടെ പൂർത്തീകരണത്തിനായി യേശു നടത്തിയ ജെറുസലേം രാജകീയ പ്രവേശനം അനുസ്മരിച്ചു കൊണ്ട് അന്നേ ദിവസം കുർബ്ബാനയ്ക്ക് മുൻപ് വിശ്വാസികൾ വെഞ്ചിരിച്ച കുരുത്തോലകൾ (ഒലിവ്, വില്ല്ലോ എന്നീ മരങ്ങളുടെ ശാഖകൾ, പ്രാദേശിക വൃക്ഷങ്ങളുടെ ശാഖകൾ എന്നിവയും ഉപയോഗിക്കാറുണ്ട്.) കൈയിലേന്തി പ്രദക്ഷിണമായി ദേവാലയത്തിലേക്ക് പ്രവേശിക്കുന്നു. ദേവാലയത്തിന് പുറത്ത് പ്രത്യേകമായി സജ്ജീകരിച്ച ഇടത്ത് വെച്ചാണ് കുരുത്തോലകൾ കാർമ്മികൻ വെഞ്ചിരിക്കുന്നത്. യേശു കഴുതയുടെ പുറത്ത് കയറി ജെറുസലേമിൽ പ്രവേശിച്ചതും, ഓശാന പാടിയും തരുശിഖരങ്ങൾ നിലത്തു വിരിച്ചും ജനങ്ങൾ യേശുവിനെ എതിരേറ്റതും അടങ്ങുന്ന സുവിശേഷ ഭാഗം ഈ സമയത്ത് വായിക്കപ്പെടുന്നു. തുടർന്ന് വിശ്വാസികളും കർമ്മികരും ദേവാലയത്തിൽ പ്രവേശിച്ച് ദിവ്യബലിയർപ്പിക്കുന്നു. ദിവ്യബലി മദ്ധ്യേയുള്ള സുവിശേഷ വായന യേശുവിന്റെ പീഡാനുഭവവും കുരിശുമരണവും വിവരിക്കുന്ന സമാന്തര സുവിശേഷങ്ങളിൽ നിന്നുള്ള ഭാഗം ആയിരിക്കും. പീഡാനുഭവ വായന എന്നാണ് ഇതിനെ വിളിക്കുന്നത്. 

വിശുദ്ധ വാരത്തിൽ തിങ്കൾ, ചൊവ്വ, ബുധൻ എന്നീ ദിവസങ്ങളിൽ പ്രത്യേക പ്രാർത്ഥനകളോ, ആചരണങ്ങളോ ഇല്ലെങ്കിലും വലിയ തിങ്കളാഴ്ച (വിശുദ്ധ തിങ്കൾ), വലിയ ചൊവ്വാഴ്ച (വിശുദ്ധ ചൊവ്വ), വലിയ ബുധനാഴ്ച (വിശുദ്ധ ബുധൻ )എന്നാണ് അറിയപ്പെടുന്നത്. സാധാരണ അർപ്പിക്കപ്പെടുന്ന കുർബാന ഈ ദിവസങ്ങളിൽ ഉണ്ടായിരിക്കും.

വലിയ ബുധനാഴ്ചയെ "ചാര ബുധൻ " എന്നും വിളിക്കാറുണ്ട്. യേശുവിന്റെ ശിഷ്യനായ യൂദാസ് സ്കറിയോത്ത മുപ്പത് വെള്ളിക്കാശിനു വേണ്ടി യേശുവിനെ ഒറ്റിക്കൊടുക്കാൻ മഹാപുരോഹിതരുമായി ഗൂഢാലോചന നടത്തിയത് ഈ ദിവസമാണ് എന്ന് കരുതപ്പെടുന്നു. 

പെസഹ വ്യാഴാഴ്ച ദേവലായങ്ങളിൽ രാവിലെ ദിവ്യബലി ഉണ്ടായിരിക്കില്ല എന്നാൽ അന്നേദിവസം രാവിലെ ഒരു രൂപതയിലെ എല്ലാ രൂപതാ വൈദികരും, സന്യസ്ത വൈദികരും രൂപതാധ്യക്ഷന്റെ കൂടെ ദിവ്യബലി അർപ്പിക്കുന്നു. അടുത്ത വർഷത്തേക്ക് ഉപയോഗിക്കാനുള്ള വിശുദ്ധ തൈലങ്ങൾ ഈ ദിവ്യബലി മധ്യേയാണ് ആശിർവദിക്കുന്നത്. മാമോദീസ, സ്ഥൈര്യലേപനം, തിരുപ്പട്ടം എന്നിവയ്ക്ക് ഉപയോഗിക്കുന്നതും സമ്പൂർണ്ണത, ദൈവവരപ്രസാദം, ആത്മശക്തി എന്നിവയുടെ പ്രതീകവുമായ അഭിഷിക്ത തൈല(ക്രിസം)ത്തിന്റെ ആശിർവാദവും ഇതോടൊപ്പം നടക്കുന്നതിനാൽ ഈ ദിവ്യബലിക്ക് ക്രിസം മാസ് എന്ന് പേരുവന്നു.

റോമൻ കത്തോലിക്കാ ദേവാലയങ്ങളിൽ പെസഹ വ്യാഴാഴ്ച വൈകുന്നേരമാണ് വിശുദ്ധ കർമ്മങ്ങൾ ആരംഭിക്കുന്നത്. അന്ന് വൈകുന്നേരം ചൊല്ലുന്ന യാമപ്രാർത്ഥനയോട് കൂടി ഈസ്റ്റർ ത്രിദിനം (പെസഹാ ത്രിദിനം)ആരംഭിക്കും. (ദുഃഖവെള്ളിയാഴ്ച, വലിയ ശനിയാഴ്ച, ഈസ്റ്റർ എന്നിവ ചേരുന്നതാണ് ഈസ്റ്റർ ത്രിദിനം എങ്കിലും ആരാധനക്രമം അനുസരിച്ച് തലേ ദിവസം വൈകുന്നേരം ചൊല്ലുന്ന യാമപ്രാർത്ഥന മുതലാണ് ഒരു പ്രധാനപ്പെട്ട ദിനങ്ങൾ ആരംഭിക്കുന്നത് എന്നതിനാലാണ് പെസഹ വ്യാഴാഴ്ച വൈകുന്നേരം മുതൽ ഈസ്റ്റർ ത്രിദിനം ആരംഭിക്കുന്നത്.)

അന്ത്യാത്താഴ ദിവ്യബലി വാക്കിൽ തന്നെ അർത്ഥമാക്കുന്നത് പോലെ, കുരിശുമരണത്തിന് മുന്നോടിയായി യേശുവിന്റെ അന്ത്യത്താഴമാണ് അനുസ്മരിക്കുന്നത്. പരിശുദ്ധ കുർബാനയുടെ സ്ഥാപനം, ക്രിസ്തീയ പൗരോഹിത്യത്തിന്റെ സ്ഥാപനം എന്നിവയും അനുസ്മരിക്കുന്നു. ഇവയുടെ സ്ഥാപകതിരുനാൾ ഈ ദിനം ആചരിക്കുന്നതിനാൽ ഗ്ലോറിയ ആലപിക്കാറുണ്ട് (തപസ് കാലത്ത് ആരാധനക്രമത്തിൽ നിന്ന് ഗ്ലോറിയ ഒഴിവാക്കിയിട്ടുണ്ട് ഈ കാലയളവിൽ വരുന്ന തിരുനാൾ ദിനങ്ങളിൽ ഗ്ലോറിയ ആലപിക്കാറുണ്ട്.

പെസഹാ വ്യാഴാഴ്ചയിലെ തിരുക്കർമങ്ങളിൽ പ്രധാനപ്പെട്ടതാണ് പാദക്ഷാളന കർമ്മം. പെസഹാ ഭക്ഷിക്കുന്നതിനു മുൻപായി യേശു തന്റെ ശിഷ്യന്മാരുടെ പാദം കഴുകിയ സംഭവം ആണ് ഇതിലൂടെ സഭ അനുസ്മരിക്കുന്നത്. അല്മായരായ പന്ത്രണ്ടു പേരുടെ കാലുകളാണ് മുഖ്യകാർമ്മികൻ കഴുകുന്നത്. 

ദുഃഖവെള്ളിയാഴ്ചയിലെ തിരുക്കർമ്മങ്ങളിൽ ദിവ്യബലി ഇല്ലാത്തതിനാൽ പെസഹാ വ്യാഴാഴ്ചയിലെ ദിവ്യബലി മദ്ധ്യേ ആശീർവദിച്ച 
ഓസ്തി ദേവാലയത്തിൽ തന്നെ പ്രത്യേകമായി സജ്ജീകരിച്ച ഒരിടത്തേക്ക് മാറ്റി വെക്കുന്നു. ദുഃഖവെള്ളിയാഴ്ച കുർബ്ബാന സ്വീകരണത്തിന് ഈ ഓസ്തിയാണ് ഉപയോഗിക്കുന്നത്. പെസഹാ വ്യാഴാഴ്ച തിരുക്കർമ്മങ്ങളുടെ അവസാനം മുഖ്യകർമ്മികനോ സഹ കാർമ്മീകരിൽ ആരെങ്കിലുമോ ഓസ്തി സംവഹിച്ച് അൾത്താരയിൽ നിന്നും പ്രദക്ഷിണമായി പ്രത്യേകമായി സജ്ജീകരിച്ചിരിക്കുന്നിടത്ത് വെക്കുന്നു. തുടർന്ന് അർദ്ധരാത്രി വരെ ദിവ്യകാരുണ്യ ആരാധനയായിരിക്കും.
അൾത്താര അന്നേ ദിനത്തെ തിരുക്കർമ്മങ്ങൾക്ക് ശേഷം ശൂന്യമാക്കും. വിരികൾ, വിളക്കുകൾ തുടങ്ങിയ എല്ലാം തന്നെ അൾത്താരയിൽ നിന്ന് മാറ്റും. ക്രൂശിത രൂപങ്ങൾ മറച്ചു തന്നെ വെക്കും. റോമൻ കത്തോലിക്കാ ക്രിസ്ത്യാനികൾ പെസഹാ വ്യാഴാഴ്ച തിരുക്കർമ്മങ്ങൾക്ക് ശേഷം ജാഗരണ പ്രാർത്ഥനയിൽ ഏർപ്പെടും. കുരിശിന്റെ വഴി, കേരളത്തിൽ പ്രത്യേകമായി പുത്തൻ പാന പാരായണം എന്നിവ ഈ ജാഗരണത്തിന്റെ ഭാഗമാണ്.

റോമൻ കത്തോലിക്കാ റീത്ത് അനുസരിച്ച് ദുഃഖവെള്ളിയാഴ്ച ഉപവസിക്കേണ്ട ദിവസമാണ്. ഉപവാസ ദിനത്തിൽ ഒരു നേരത്തെ സമ്പൂർണ്ണ ഭക്ഷണമാണ് അനുവദിച്ചിട്ടുള്ളത്‌. എന്നാൽ അതേദിവസം രണ്ടു ലഘുഭക്ഷണവും ജലപാനവും ഉപവാസലംഘനമല്ല.

ഉച്ചക്ക് ശേഷമാണ് ദുഃഖവെള്ളിയാഴ്ച ദിവസം തിരുക്കർമ്മങ്ങൾ ആരംഭിക്കുന്നത്. പീഡാനുഭവ വായന, സാർവത്രിക പ്രാർത്ഥന, കുരിശാരാരാധന, കുർബ്ബാന സ്വീകരണം, നഗരികാണിക്കൽ പ്രദക്ഷിണം, തിരുശരീര ചുംബനം, കബറടക്കം എന്നിവയാണ് ആ ദിവസത്തെ പ്രധാന ചടങ്ങുകൾ.

വി. യോഹന്നാൻ എഴുതിയ സുവിശേഷത്തിൽ യേശുവിന്റെ പീഡാനുഭവം വിവരിക്കുന്ന ഭാഗമാണ് വായനക്ക് എടുക്കുന്നത്. മുഖ്യ കാർമ്മികൻ , രണ്ടു ഡീക്കൻമാർ അല്ലെങ്കിൽ രണ്ടു അല്മായർ എന്നിവർ ചേർന്നാണ് പീഡാനുഭവ വായന നടത്തുന്നത്. യേശുവിന്റെ സംഭാഷണം വരുന്ന ഭാഗം മുഖ്യ കാർമ്മികനും, മറ്റുള്ളവരുടെ സംഭാഷണ ഭാഗങ്ങൾ ഒന്നാമത്തെ ഡീക്കൻ (അല്ലെങ്കിൽ ഒന്നാമത്തെ ല്മായൻ ) വിവരണം ഉള്ള ഭാഗങ്ങൾ രണ്ടാമത്തെ ഡീക്കൻ (അല്ലെങ്കിൽ രണ്ടാമത്തെ അല്മായൻ ) എന്ന ക്രമത്തിലാണ് വായന. ഈ സമയം എല്ലാവരും എഴുന്നേറ്റ് നിൽക്കണം. ദൈർഘ്യമേറിയ വായനയായതിനാൽ രോഗികളും വൃദ്ധരുമായവർ എഴുന്നെറ്റു നിൽക്കേണ്ടതില്ല.

സഭ, രാഷ്ട്രത്തലവന്മാർ, സുവിശേഷത്തിൽ വിശ്വസിക്കാത്തവർ തുടങ്ങിയവർക്ക് വേണ്ടിയും അവരുടെ നിയോഗങ്ങൾക്ക് വേണ്ടിയും മുഖ്യകാർമ്മികൻ പ്രാർത്ഥിക്കുന്ന ഭാഗമാണ് സാർവത്രിക പ്രാർത്ഥന. ഓരോ പ്രാർത്ഥനക്ക് മുൻപ് മുഖ്യകാർമ്മികൻ ആർക്ക് വേണ്ടിയുള്ള പ്രാർത്ഥനയാണ് എന്നും നിയോഗം എന്താണ് എന്നും പറയുകയും പ്രാർഥിക്കുകയും ചെയ്യുന്നു. ജനങ്ങൾ പ്രാർത്ഥന കേൾക്കണമെന്ന് ഏറ്റു ചൊല്ലുകയും ചെയ്യുന്നു.

അൾത്താരയുടെ മുന്നിലായി ഏവരും കാണും വിധം നാട്ടിയിരിക്കുന്ന കുരിശിന് മുന്നിൽ മുഖ്യകാർമ്മികൻ സ്രാഷ്ടാഗപ്രണാമം നടത്തുന്നതോടെയാണ് കുരിശാരാധന ആരംഭിക്കുന്നത്. ക്രൂശിതരൂപമാണ് ആരാധനക്ക് ഉപയോഗിക്കുന്നതെങ്കിൽ വെള്ളയോ വയലറ്റോ തുണി കൊണ്ട് രൂപം മറച്ച് മൂന്ന് ചരടുകൾ കൊണ്ട് കെട്ടി വെച്ചിരിക്കും. "ഇതാ...ഇതാ കുരിശുമരം, ഇതിലാണ് ലോകൈക രക്ഷകൻ മരണം വരിച്ചതീ മണ്ണിന്നായ്" എന്ന് വൈദികൻ മൂന്നു തവണ പറയുകയോ ആലപിക്കുകയോ ചെയ്യും. ഓരോ തവണയും മുഖ്യകാർമ്മികൻ ഇത് പറയുമ്പോൾ "വരുവിൻ വണങ്ങാം ആരാധിക്കാം" എന്ന് എല്ലാവരും പ്രത്യുത്തരിക്കുകയുംചെയ്യും. ഓരോ തവണയും ഉച്ചരിക്കും മുൻപ് മുഖ്യകാർമ്മികൻ ഓരോ കെട്ടുകളും അഴിക്കുകയും മൂന്നാമത്തെ തവണ പറയും മുൻപ് ക്രൂശിതരൂപം പൂർണമായി അനാവരണം ചെയ്യുകയും ചെയ്യും. പിന്നീട് മുഖ്യകാർമ്മികൻ കുരിശിൽ ചുംബിക്കുകയും തുടർന്ന് വിശ്വാസികൾ കുരിശുചുംബനം നടത്തുകയും ചെയ്യും.

ദുഃഖവെള്ളിയാഴ്ച ദിവ്യബലിയർപ്പിക്കാറില്ല. പെസഹ വ്യാഴാഴ്ച ആശിർവദിച്ചു വെച്ച ഓസ്തിയാണ് കുർബാന സ്വീകരണത്തിന് ഉപയോഗിക്കുന്നത്. തുടർന്ന് യേശുവിന്റെ മൃതശരീരത്തെ പ്രതിനിധാനം ചെയ്യുന്ന പ്രതിമ വഹിച്ചു കൊണ്ട് നഗരികാണിക്കൽ പ്രദക്ഷിണവും അന്തിമോപചാരം അർപ്പിക്കുന്നതിന്റെയും മൃതശരീരം കല്ലറയിൽ സംസ്കരിച്ചതിന്റെ പ്രതീകാത്മകമായി തിരുശരീരചുംബനവും കബറടക്കവും നടത്തുന്നു.

യേശുവിന്റെ ശരീരം കല്ലറയിൽ ശയിച്ച മണിക്കൂറുകളാണ് സഭ ഈ ദിവസം അനുസ്മരിക്കുന്നത്. ദേവാലയങ്ങളിൽ പ്രത്യേകമായി ചടങ്ങുകൾ ഒന്നും തന്നെ ഉണ്ടാകില്ല. അന്നേ ദിവസം കുർബ്ബാനയും ഉണ്ടായിരിക്കില്ല. അൾത്താര ദുഃഖ വെള്ളിയാഴ്ചയിൽ എന്ന പോലെ ശൂന്യമായിരിക്കും. സക്രാരി തുറന്നിട്ടിരിക്കും. ആശിർവദിച്ച അപ്പമോ, പെസഹാ വ്യാഴാഴ്ച ആശിർവദിച്ച ഒസ്തികളിൽ ബാക്കി വന്നവയോ സക്രാരിയിൽ വെക്കില്ല. സാധാരണഗതിയിൽ സങ്കീർത്തിയിൽ തെളിച്ചു വെച്ച തിരിയുടെ അകമ്പടിയോടെ പ്രത്യേക പീഠത്തിലാണ് ആശിർവദിച്ച ഒസ്തികൾ സൂക്ഷിച്ചു വെക്കുന്നത്. അടിയന്തരമായി അന്ത്യ കൂദാശ നൽകേണ്ട അവസരത്തിൽ ഈ ഒസ്തിയാണ് ഉപയോഗിക്കുന്നത്.

അന്ന് വൈകുന്നേരമാണ് ഈസ്റ്റർ ജാഗരണം ആരംഭിക്കുന്നത്. പൊതു കലണ്ടർ പ്രകാരം അന്ന് ശനിയാഴ്ച തന്നെയാണെങ്കിലും ആരാധനക്രമം അനുസരിച്ച് തിരുനാളുകൾ കണക്കാക്കുന്നത് തലേ ദിവസത്തെ സായാഹ്ന പ്രാർത്ഥന മുതലായതിനാൽ ഈസ്റ്റർ ജാഗരണം വലിയ ശനിയാഴ്ച വൈകുന്നേരത്തോടെ ആരംഭിക്കും.

റോമൻ കത്തോലിക്കാ ആരാധനക്രമത്തിൽ ഏറ്റവും ദൈർഘ്യമേറിയ അനുഷ്ഠാനം ഈസ്റ്റർ ജാഗരണമാണ്. മൂന്നോ നാലോ മണിക്കൂർ ദൈർഘ്യമുള്ള ജാഗരണത്തിന്റെ പ്രധാനഭാഗങ്ങൾ പെസഹാ തിരിതെളിക്കൽ, വചനശുശ്രൂഷ, ജ്ഞാനസ്നാന ശുശ്രൂഷ, കുർബാന (ദിവ്യബലിയർപ്പണം) എന്നിവയാണ്.

ഈസ്റ്റർ ജാഗരണത്തിന് മുന്നോടിയായി ദേവാലയത്തിലെ വെളിച്ചം എല്ലാം അണയ്ക്കും. ഒന്നുകിൽ ദേവാലയത്തിന് പുറത്തോ അല്ലെങ്കിൽ ദേവാലയത്തിന്റെ ഏതെങ്കിലും ഒരു മൂലയ്ക്കോ വിശ്വാസികൾ ഒന്നിച്ചു കൂടും. അവിടെ വെച്ച് കനലൂതി കാർമ്മികൻ തീയുണ്ടാക്കും. പാപത്തിന്റെയും മരണത്തിന്റെ അന്ധകാരം ദൂരെയകറ്റി യേശുവിന്റെ ഉത്ഥാനത്തിലൂടെ ദൈവം ലോകത്തിന് നൽകിയ രക്ഷയുടെയും പ്രത്യാശയുടെയും പ്രകാശത്തെയാണ് ഈ പുതിയ തീ പ്രതിനിധാനം ചെയ്യുന്നത്. വൈദികൻ ഈ തീ പ്രത്യേകമായി തയ്യാറാക്കിയ പെസഹാതിരിയിലേക്ക് പകരുന്നു. തുടർന്ന് ജ്ഞാനസ്നാനം സ്വീകരിച്ചിട്ടുള്ള എല്ലാവരും ഈ പെസഹാ തിരിയിൽ നിന്ന് തങ്ങളുടെ കൈവശമുള്ള തിരി കത്തിക്കുകയും അടുത്തുള്ളവരുടെ തിരികളിലേക്ക് നാളം പകരുകയും ചെയ്യുന്നു.

പ്രദക്ഷിണമായി എല്ലാവരും ദേവാലയത്തിൽ പ്രവേശിക്കുന്നതാണ് അടുത്തത്. ഈ പ്രദക്ഷിണത്തിനടയിൽ മൂന്നിടങ്ങളിൽ നിൽക്കുകയും കാർമ്മികൻ 'ക്രിസ്തുവിൻ പ്രകാശം' എന്ന് പറയുകയും മറ്റുള്ളവർ 'ദൈവത്തിന് സ്തോത്രം' എന്ന് പ്രതിവചിക്കുകയും ചെയ്യും. പ്രദക്ഷിണമായി അൾത്താരയിൽ എത്തിയ ശേഷം പെസഹാ തിരി നാട്ടി നിർത്തും. ഉയിർപ്പ് കാലം മുഴുവൻ ഈ തിരി ഇവിടെ തന്നെ തെളിച്ച് വെക്കും. ബാക്കി വരുന്ന തിരി പിന്നീട് വരുന്ന ഒരു വർഷം നടക്കുന്ന ജ്ഞാനസ്നാന സമയത്തും മൃതസംസ്കാര സമയത്തും ഉപയോഗിക്കാനുള്ളതാണ്. ക്രിസ്തു ജീവനും പ്രകാശവുമാണ് എന്നത്തിന്റെ പ്രതീകമായാണ് ഇത്തരം അവസരങ്ങളിൽ പെസഹാത്തിരി തെളിക്കുന്നത്.

തുടർന്ന് വചനശുശ്രൂഷയാണ്. പഴയനിയമത്തിൽ നിന്നും രണ്ടു മുതൽ ഏഴുവരെ വായനകളും ഓരോ വായനയേയും തുടർന്ന് പ്രതിവചനസങ്കീർത്തനവും അടങ്ങിയ ആദ്യഭാഗം തീരുന്നതോടെ ഗായകസംഘം ഗ്ലോറിയ ആലപിക്കും. ഈ സമയത്ത് സമൂഹം തങ്ങളുടെ കൈകളിലെ തിരികൾ അണക്കുകയും ദേവാലയത്തിലെ ദീപസംവിധാനങ്ങൾ തെളിയുകയും ചെയ്യും. പുതിയ നിയമത്തിൽ നിന്നുള്ള വായനയാണ് തുടർന്ന് വരുന്നത്. വി. പൗലോസ് അപ്പോസ്തോലൻ റോമാക്കാർക്ക് എഴുതിയ ലേഖനത്തിൽ നിന്നുള്ള ഭാഗമാണ് വായിക്കുന്നത്. പിന്നീട് ഗായകസംഘം ആലേലൂയ ആലപിക്കുന്നു. തപസുകാലം ആരംഭം മുതൽ നിർത്തി വെക്കുന്ന ആലേലൂയ ആലാപനം‌ ഈസ്റ്റർ ആചരണത്തിലാണ് പുനരാരംഭിക്കുന്നത്. തുടർന്ന് സുവിശേഷം പ്രഘോഷണ കർമ്മമാണ്‌ വൈദികൻ യേശുവിന്റെ ഉയിർപ്പിനെ വിവരിക്കുന്ന സുവിശേഷഭാഗം വായിക്കുകയും തുടർന്ന് വചനപ്രഘോഷണം നടത്തുകയും ചെയ്യുന്നു.

ജ്ഞാനസ്നാന ശുശ്രൂഷയിൽ ആദ്യത്തേത് ജ്ഞാനസ്നാനജലം ആശിർവദിക്കലാണ്. തുടർന്ന് ജ്ഞാനസ്നാനാർത്ഥികളുണ്ട് എങ്കിൽ അവരുടെ ജ്ഞാനസ്നാനവും ജ്ഞാനസ്നാനം നേരത്തെ സ്വീകരിച്ചവരുടെ വ്രതനവീകരണവും വിശ്വാസികളുടെ മേലുള്ള തീർത്ഥം തളിക്കലും നടക്കും. ജ്ഞാനസ്നാനശുശ്രൂഷക്ക് ശേഷം ദിവ്യബലി തുടരുന്നു.

ക്രൈസ്തവസഭയെ സംബന്ധിച്ചിടത്തോളം ഏറ്റവും പ്രധാനപ്പെട്ട ദിവസമാണ് ഈസ്റ്റർ ഞായർ. ക്രിസ്തുവിന്റെ ഉയിർപ്പാണ് ഈ ദിവസം ക്രൈസ്തവസഭ അനുസ്മരിക്കുന്നത്. ഉയിർപ്പുകാലത്തിന്റെ തുടക്കം ഈസ്റ്റർ ഞായർ ആണ്. സാർവത്രിക സഭയിൽ ഞായറാഴ്ചയ്ക്ക് ഇത്രയേറെ പ്രാധാന്യം ലഭിക്കാനുള്ള പ്രധാനകാരണവും ഈസ്റ്റർ ഞായറാണ്.


</doc>
<doc id="231869" url="https://ml.wikipedia.org/wiki?curid=231869" title="ഈസ്റ്റർ ത്രിദിനം">
ഈസ്റ്റർ ത്രിദിനം

ദുഃഖവെള്ളിയാഴ്ച, വലിയ ശനിയാഴ്ച, ഈസ്റ്റർ എന്നീ മൂന്നു ദിവസങ്ങൾ ചേരുന്നതാണ് ഈസ്റ്റർ ത്രിദിനം അഥവാ പെസഹാ ത്രിദിനം എന്നറിയപ്പെടുന്നത്. എങ്കിലും ക്രിസ്തീയ ആരാധനാക്രമമനുസരിച്ച് പെസഹ വ്യാഴാഴ്ച വൈകുന്നേരം ചൊല്ലുന്ന യാമപ്രാർത്ഥനകളോടുകൂടിയാണ് ഇതാരംഭിക്കുന്നത്.

യേശുവിന്റെ പീഡാനുഭവവും കുരിശുമരണവും മൃതസംസ്കാരവുമാണ് ഈ ദിവസം ക്രൈസ്തവസഭ അനുസ്മരിക്കുന്നത്. 
റോമൻ കത്തോലിക്കാ റീത്ത് അനുസരിച്ച് ദുഃഖവെള്ളിയാഴ്ച ഉപവസിക്കേണ്ട ദിവസമാണ്. ഉപവാസ ദിനത്തിൽ ഒരു നേരത്തെ സമ്പൂർണ്ണ ഭക്ഷണമാണ് അനുവദിച്ചിട്ടുള്ളത്‌. എന്നാൽ അതേദിവസം രണ്ടു ലഘുഭക്ഷണവും ജലപാനവും ഉപവാസലംഘനമല്ല.

ഉച്ചക്ക് ശേഷമാണ് ദുഃഖവെള്ളിയാഴ്ച ദിവസം തിരുക്കർമ്മങ്ങൾ ആരംഭിക്കുന്നത്. പീഡാനുഭവവായന, സാർവത്രിക പ്രാർത്ഥന, കുരിശാരാധന, കുർബ്ബാന സ്വീകരണം, നഗരികാണിക്കൽ പ്രദക്ഷിണം, തിരുശരീര ചുംബനം, കബറടക്കം എന്നിവയാണ് ആ ദിവസത്തെ പ്രധാന ചടങ്ങുകൾ.

യേശുവിന്റെ ശരീരം കല്ലറയിൽ ശയിച്ച മണിക്കൂറുകളാണ് സഭ ഈ ദിവസം അനുസ്മരിക്കുന്നത്. ദേവാലയങ്ങളിൽ പ്രത്യേകമായി ചടങ്ങുകൾ ഒന്നും തന്നെ ഉണ്ടാകില്ല. അന്നേ ദിവസം കുർബ്ബാനയും ഉണ്ടായിരിക്കില്ല. അൾത്താര ദുഃഖ വെള്ളിയാഴ്ചയിൽ എന്ന പോലെ ശൂന്യമായിരിക്കും. സക്രാരി തുറന്നിട്ടിരിക്കും. ആശിർവദിച്ച അപ്പമോ, പെസഹാ വ്യാഴാഴ്ച ആശിർവദിച്ച ഒസ്തികളിൽ ബാക്കി വന്നവയോ സക്രാരിയിൽ വെക്കില്ല. സാധാരണഗതിയിൽ സങ്കീർത്തിയിൽ തെളിച്ചു വെച്ച തിരിയുടെ അകമ്പടിയോടെ പ്രത്യേക പീഠത്തിലാണ് ആശിർവദിച്ച ഒസ്തികൾ സൂക്ഷിച്ചു വെക്കുന്നത്. അടിയന്തരമായി അന്ത്യ കൂദാശ നൽകേണ്ട അവസരത്തിൽ ഈ ഒസ്തിയാണ് ഉപയോഗിക്കുന്നത്.

അന്ന് വൈകുന്നേരമാണ് ഈസ്റ്റർ ജാഗരണം ആരംഭിക്കുന്നത്. പൊതു കലണ്ടർ പ്രകാരം അന്ന് ശനിയാഴ്ച തന്നെയാണെങ്കിലും ആരാധനക്രമം അനുസരിച്ച് തിരുനാളുകൾ കണക്കാക്കുന്നത് തലേ ദിവസത്തെ സായാഹ്ന പ്രാർത്ഥന മുതലായതിനാൽ ഈസ്റ്റർ ജാഗരണം വലിയ ശനിയാഴ്ച വൈകുന്നേരത്തോടെ ആരംഭിക്കും.

ക്രൈസ്തവസഭയെ സംബന്ധിച്ചിടത്തോളം ഏറ്റവും പ്രധാനപ്പെട്ട ദിവസമാണ് ഈസ്റ്റർ ഞായർ. ക്രിസ്തുവിന്റെ ഉയിർപ്പാണ് ഈ ദിവസം ക്രൈസ്തവസഭ അനുസ്മരിക്കുന്നത്. ഉയിർപ്പുകാലത്തിന്റെ തുടക്കം ഈസ്റ്റർ ഞായർ ആണ്. സാർവത്രിക സഭയിൽ ഞായറാഴ്ചയ്ക്ക് ഇത്രയേറെ പ്രാധാന്യം ലഭിക്കാനുള്ള പ്രധാനകാരണവും ഈസ്റ്റർ ഞായറാണ്.ഈസ്റ്റർ ഞായറാഴ്ച വൈകുന്നേരം ചൊല്ലുന്ന യാമ പ്രാർത്ഥനയോട് കൂടി ഈസ്റ്റർ ത്രിദിനം സമാപിക്കും.



</doc>
<doc id="231897" url="https://ml.wikipedia.org/wiki?curid=231897" title="ഹിന്ദുസ്ഥാൻ എയ്റോനോട്ടിക്‌സ് ലിമിറ്റഡ്">
ഹിന്ദുസ്ഥാൻ എയ്റോനോട്ടിക്‌സ് ലിമിറ്റഡ്

പ്രതിരോധ വകുപ്പിന് കീഴിലുള്ള പൊതുമേഖലാ നവരത്‌ന സ്ഥാപനമാണ് ഹിന്ദുസ്ഥാൻഎയ്റോനോട്ടിക്‌സ് ലിമിറ്റഡ് (എച്ച്.എ.എൽ). ബാംഗ്ലൂരിൽ സ്ഥിതി ചെയ്യുന്ന ഈ സ്ഥാപനം ഏഷ്യയിലെത്തന്നെ വലിയ എയ്റോസ്പേസ് കമ്പനിയാണ്. വിമാനങ്ങളുടെയും ഹെലികോപ്റ്ററുകളുടെയും നിർമ്മിതിയിലും കമ്യൂണിക്കേഷൻ റഡാർ, നാവിഗേഷൻ കംപ്യൂട്ടർ തുടങ്ങി വ്യോമസേനയുടെ എയർക്രാഫ്റ്റുകളിലും ഹെലികോപ്ടറുകളിലും ഉപയോഗിക്കുന്ന ഇലക്ട്രോണിക്സ് ഉപകരണങ്ങളും ഇവിടെ ഉൽപാദിപ്പിക്കുന്നു. എച്ച്എഎല്ലിന് നാസിക്, കോർവ, കാൻപൂർ, കൊറാപുട്, ലക്നൗ, ബാംഗ്ലൂർ, ഹൈദരബാദ് എന്നിവടങ്ങളിൽ വിമാനത്താവളങ്ങളുമുണ്ട്. തെക്കേ ഏഷ്യയിലെ ആദ്യ സൈനിക വിമാനം നിർമ്മിച്ചത് എച്ച്.എ.എല്ലാണ്.

ഹിന്ദുസ്ഥാൻ ഏയ്‌റോനോട്ടിക് ലിമിറ്റഡിന്റെ (എച്ച് എ എൽ) ഏവിയോണിക്‌സ് ഡിവിഷന്റെ സ്ട്രാറ്റജിക് ഇലക്‌ട്രോണികിസ് ഫാക്ടറി കാസർഗോഡ് പ്രവർത്തിക്കുന്നു. സർവ്വീസ് വിമാനങ്ങൾക്ക് ആവശ്യമായ മെഷീൻ കംപ്യൂട്ടർ, ഡിസ്‌പ്ലേ പ്രോസസ് തുടങ്ങിയവയാണ് ഏവിയോണിക്‌സ് ഡിവിഷൻ സ്ട്രാറ്റജിക് ഇലക്‌ട്രോണിക്‌സിൽ നിർമ്മിക്കുന്നത്. യുദ്ദവിമാനങ്ങളിലും ഹെലികോപ്റ്ററുകളിലും ഉപയോഗിക്കുന്ന എയർബോൺ കംപ്യൂട്ടറിന്റെ ഭാഗങ്ങളും ഫാക്ടറിയിൽ നിർമ്മിക്കുന്നുണ്ട്. 













</doc>
<doc id="231911" url="https://ml.wikipedia.org/wiki?curid=231911" title="വെർണിയർ കാലിപ്പെർ">
വെർണിയർ കാലിപ്പെർ

ചെറിയ ദൂരം കൃത്യതയോടെ അളക്കാനുപയോഗിക്കുന്ന ഒരുപകരണമാണ് വെർണിയർ കാലിപ്പെർ. ഒരു മില്ലീമീറ്ററിന്റെ പത്തിലൊന്ന് കൃത്യതയോടെ ദൂരമളക്കാൻ ഈ ഉപകരണം സഹായിക്കുന്നു. 
വെർണിയർ സ്കെയിൽ, മെയിൻ സ്കെയിൽ എന്നീ സ്കെയിലുകളുടെ സഹായത്തോടെയാണ് കൃത്യതയോടെ ദൂരമളക്കുന്നത്. മെയിൻ സ്കെയിൽ ഒരു മില്ലീമീറ്റർ കൃത്യതയോടെ ദൂരമളക്കുന്ന ഒരു സാധാരണ സ്കെയിൽ ആണ്. വെർണിയർ സ്കെയിൽ ആണ് കൂടുതൽ കൃത്യതക്കായി ഉപയോഗിക്കുന്നത്.


</doc>
<doc id="231918" url="https://ml.wikipedia.org/wiki?curid=231918" title="തൂങ്ങാംപാറ">
തൂങ്ങാംപാറ

തിരുവനന്തപൂരം ജില്ലയിൽ കാട്ടാക്കടയിൽ നിന്നും 2 കിലോമീറ്റർ മാറി നെയ്യാറ്റിൻകര റോഡിൽ സ്ഥിതിചെയ്യുന്ന ഒരു പ്രദേശമാണു് തൂങ്ങാംപാറ. ഈ പ്രദേശത്ത് ഒരു വലിയ തൂക്കായ പാറയുണ്ട്. തൂക്കായ പാറയ്ക്ക് തൂക്കാൻപാറയെന്നും പിൽക്കാലത്ത് തൂങ്ങാംപാറയെന്നും പേരുണ്ടായി. പ്രശസ്തമായ ഇറയാൻകോട് മഹാദേവക്ഷേത്രം, ലോകത്തിലെ ആദ്യത്തെ സെൻറ് ത്രേസ്യാ ദേവാലയം എന്നിവ തൂങ്ങാംപാറയെ പ്രശസ്തമാക്കുന്നു.


</doc>
<doc id="231937" url="https://ml.wikipedia.org/wiki?curid=231937" title="ലെമ്മിങ്">
ലെമ്മിങ്

ഒരിനം മണ്ണെലിയാണ് ലെമ്മിങ്. ഏകദേശം 13 സെ.മീ. ഓളം നീളവും 100 ഗ്രാമോളം ഭാരവും ഇവയ്ക്കുണ്ടാകും. നീളമുള്ള രോമങ്ങളാൽ ആവൃതമായ ശരീരമാണിതിനുള്ളത്. ചെറിയ വാലാണ് ലെമ്മിങിന്റേത്. ഇതൊരു സസ്യാഹാരിയാണ്. വളരെ വേഗം പെറ്റുപെരുകാനുള്ള കഴിവുണ്ട് ഇവയ്ക്ക്. നോർവേ, സ്വീഡൻ, ഫിൻലൻഡ്, റഷ്യ തുടങ്ങിയ ഇടങ്ങളിലാണ് ഇവയെ കണ്ടുവരുന്നത്. തണപ്പുകാലാവസ്ഥയാണെങ്കിലും ശിശിരനിദ്രാസ്വഭാവം പ്രകടിപ്പിക്കാറില്ല. 
പെറ്റുപെരുകിക്കഴിയുമ്പോൾ ഇവ കൂട്ടമായി ആത്മഹത്യ ചെയ്യാറുണ്ട് എന്നൊരു വിശ്വാസം ശാസ്ത്രജ്ഞർക്കിടയിൽത്തന്നെ നിലനിന്നിരുന്നു. എന്നാൽ ഈ വിശ്വാസം ശരിയല്ല എന്നാണ് കണ്ടെത്തിയിരിക്കുന്നത്. പുതിയ പ്രദേശങ്ങൾ തേടിയുള്ള ദേശാടനത്തിനിടയിൽ സ്വാഭാവികമായി സംഭവിക്കുന്ന അപകടങ്ങൾ മാത്രമാണിതെന്നാണ് പുതിയ പഠനങ്ങൾ സൂചിപ്പിക്കുന്നത്. നീളമുള്ള നദികൾ നീന്തിക്കടക്കുന്നതിനിടയിലാണ് പലപ്പോഴും ഈ കുട്ടമരണങ്ങൾ സംഭവിക്കുന്നത്. 


</doc>
<doc id="231941" url="https://ml.wikipedia.org/wiki?curid=231941" title="കെ.കെ. നായർ">
കെ.കെ. നായർ

പത്തനംതിട്ട ജില്ലാ രൂപീകരണത്തിൽ പ്രധാന പങ്കുവഹിച്ച മുൻ നിയമസഭാ സാമാജികനായിരുന്നു കെ.കെ നായർഎന്ന കെ.കരുണാകരൻ നായർ(2 ഫെബ്രുവരി 1931 - 7 ഫെബ്രുവരി 2013).
കൃഷ്ണപിള്ളയുടെയും ലക്ഷ്മിയമ്മയുടെയും മകനായി പത്തനംതിട്ടയിൽ ജനിച്ചു. ബിരുദാനന്തര ബിരുദധാരിയാണ്. 34 വർഷം നിയമസഭയിൽ പത്തനംതിട്ട മണ്ഡലത്തെ പ്രതിനിധീകരിച്ചു. കമ്മ്യൂണിസ്റ്റ് പാർട്ടി അംഗമായി രാഷ്ട്രീയ പ്രവർത്തനമാരംഭിച്ചു. പാർട്ടിയിലെ പിളർപ്പിനെത്തുടർന്ന് സി.പി.എമ്മുമായി ബന്ധപ്പെട്ട് പ്രവർത്തിച്ചു. സി.പി.എം സ്ഥാനാർത്ഥിയായാണ് ആദ്യകാലങ്ങളിൽ മത്സരിച്ചത്. 1982 ൽ പത്തനംതിട്ട ജില്ല രൂപവത്കരിച്ചതിനുശേഷം യു.ഡി.എഫ് പ്രതിനിധിയായാണ് തുടർച്ചയായി നിയമസഭയിലെത്തിയത്. 2006 ൽ ഡി.സി.സി പ്രസിഡന്റ് കെ ശിവദാസൻ നായരെ പത്തനംതിട്ടയിൽ മത്സരിപ്പിക്കാൻ കോൺഗ്രസ് തീരുമാനിച്ചതിനെ തുടർന്ന് കെ.കെ നായർ സ്വതന്ത്രനായി മത്സരിച്ച് പരാജയപ്പെട്ടു.

പത്തനംത്തിട്ടയിൽ നിന്നു മാത്രമാണ് ഇദ്ദേഹം മത്സരിച്ചത്.


</doc>
<doc id="231942" url="https://ml.wikipedia.org/wiki?curid=231942" title="സജീവഫോസിൽ">
സജീവഫോസിൽ

അനേകകോടി വർഷങ്ങളായി പരിണാമങ്ങൾക്കൊന്നും വിധേയരാകാതെ ജീവിച്ചിരിക്കുന്ന ജന്തുക്കളെയും സസ്യങ്ങളെയും സജീവഫോസിലുകൾ അഥവാ ജീവിച്ചിരിക്കുന്ന ഫോസിലുകൾ എന്നാണ് വിളിക്കുന്നത്. 

ടുവാടര എന്ന ജീവിവർഗം. ന്യൂസിലാന്റിലാണ് കാണപ്പെടുന്നത്. കഴിഞ്ഞ 20 കോടി വർഷങ്ങളായി പരിണാമത്തിന് വിധേയമാകാതെ ജീവിച്ചിരിക്കുന്നു. 

സീലാകാന്ത് എന്ന ജലജീവി. - 35 കോടിക്കൊല്ലങ്ങൾക്കു മുൻപു ജീവിച്ചിരുന്ന ഒരു ജലജീവിയുടെ തനിപ്പകർപ്പ്. ഭൂമിയിൽ ആകെ 500 ഓളം സീലാകാന്തുകൾ മാത്രമേ ജീവിച്ചിരിപ്പുള്ളൂ എന്നാണ് കരുതുന്നത്.


</doc>
<doc id="231952" url="https://ml.wikipedia.org/wiki?curid=231952" title="വെള്ളസ്രാവ്">
വെള്ളസ്രാവ്

Carcharodon carcharias എന്ന ശാസ്ത്രനാമമുള്ള സ്രാവ്. മിക്ക സമുദ്രങ്ങളുടെയും തീരത്തോടു ചേർന്നുള്ള പ്രദേശങ്ങളിൽ കാണപ്പെടുന്നു. ഏതാണ്ട് 6 മീറ്റർ വരെ നീളമുണ്ടാകും പ്രായപൂർത്തിയായ സ്രാവിന്. ഏതാണ്ട് രണ്ടു ടണ്ണിലധികം ഭാരവും ഈ ജീവിക്കുണ്ടാകും. ഏതാണ്ട് 30 വർഷം വരെ ജീവിച്ചിരിക്കുന്ന ഇവ 15 വയസ്സോടെ പ്രായപൂർത്തിയാകും. 
മാംസാഹാരിയാണ് വെള്ളസ്രാവ്. സമുദ്രജീവികളാണ് മിക്കവാറും ഇവയുടെ ആക്രമണത്തിന് ഇരയാവുക. മത്സ്യങ്ങളെയും പക്ഷികളെയും ഇവ ആഹാരമാക്കുന്നു. മനുഷ്യരെയും ഇവ ആക്രമിക്കാറുണ്ട്. സ്രാവുകളിൽ മനുഷ്യരെ ഏറ്റവും കൂടുതൽ ആക്രമിച്ചിട്ടുള്ളത് വെള്ളസ്രാവാണെന്നാണ് കരുതുന്നത്. വംശനാശസാധ്യതയുള്ള ജീവിവർഗം കൂടിയാണ് വെള്ളസ്രാവുകൾ.
ഒരു വിധം എല്ലാ സമുദ്രങ്ങളിലും തീരത്തോടു ചേർന്നുള്ള ഇടങ്ങളിൽ ഇവയെ കാണാം. 24ഡിഗ്രി സെൽഷ്യസ് വരെ താപനിലയുള്ള ജലത്തിലാണ് ഇവ കഴിയുന്നത്. അമേരിക്ക, ജപ്പാൻ, സൗത്ത് ആഫ്രിക്ക തുടങ്ങിയിടങ്ങളിൽ ഇവയെ കൂടുതലായി കണ്ടുവരുന്നു,

സ്റ്റീഫൻ സ്പിൽബെർഗ് സംവിധാനം ചെയ്ത Jaws എന്ന സിനിമ മനുഷ്യഭോജികളായ വെള്ളസ്രാവുകളെക്കുറിച്ചുള്ളതാണ്.


</doc>
<doc id="231974" url="https://ml.wikipedia.org/wiki?curid=231974" title="റസ്സലിന്റെ വിരോധാഭാസം">
റസ്സലിന്റെ വിരോധാഭാസം

1901 ൽ ബെർട്രാൻഡ് റസ്സൽ ജോർജ് കാന്ററിന്റെ അനൗപചാരിക ഗണസിദ്ധാന്തത്തിൽ (naive set theory) ചൂണ്ടിക്കാട്ടിയ ഒരു വിരോധാഭാസമാണ് റസ്സലിന്റെ വിരോധാഭാസം(Russel's paradox). അതിന്റെ ഔപചാരിക നിർവചനമിപ്രകാരമാണ് :

അനൗപചാരിക ഗണസിദ്ധാന്തമനുസരിച്ച് (naive set theory) നിർവചനീയമായ ഏത് ശേഖരവും ഒരു ഗണമാണ്. എങ്കിൽ R സ്വയം അംഗത്വമില്ലാത്ത ഗണങ്ങളുടെ ഗണമാണെങ്കിൽ, R എന്ന ഗണം R ന്റെ അംഗമാണെങ്കിൽ അത് R സ്വയം അംഗത്വമില്ലാത്ത ഗണങ്ങളുടെ ഗണം എന്ന നിർവചനത്തിനു വിപരീതമാണ്. 

ഇതിന്റെ സിംബോളിക് രൂപമിപ്രകാരമാണ്:
formula_1

ഇത് ഒരുദാഹരണം വഴി വിശദീകരിക്കാം. റസ്സൽ തന്നെ ഈ വിരോധാഭാസം വിശദീകരിക്കാനുപയോഗിച്ച ഉദാഹരണമാണിത്:


</doc>
<doc id="231977" url="https://ml.wikipedia.org/wiki?curid=231977" title="ഴാക് ലൂയി ദാവീദ്">
ഴാക് ലൂയി ദാവീദ്

ഴാക് ലൂയി ദാവീദ് ഫ്രഞ്ചു ചിത്രകാരനായിരുന്നു. 1748 ഓഗസ്റ്റ് 30-ന് പാരിസിൽ ജനിച്ചു. 
ആദ്യ കാലത്ത് റൊക്കോക്കോ ചിത്രകാരനായ മേരിവിയാനോടൊപ്പം ചിത്രകല അഭ്യസിച്ചു. പിൽക്കാലത്ത് ഇദ്ദേഹം ക്ലാസിക് ശൈലി യാണ് തന്റെ മാധ്യമമായി സ്വീകരിച്ചത്. "പ്രീക്സ് ഡി റോം" പുരസ്കാരത്തിനായി ഇദ്ദേഹം മൂന്നു തവണ ശ്രമിച്ചു പരാജയപ്പെടുകയും അതിനെത്തുടർന്ന് 1773-ൽ പട്ടിണി കിടന്ന് ആത്മഹത്യ ചെയ്യാൻ ശ്രമിക്കുകയും ചെയ്തു. പക്ഷേ, 1774-ൽ പ്രസ്തുത പുരസ്കാരം ഇദ്ദേഹത്തെ തേടിയെത്തി. ഈ വിജയത്തിന്റെ തിളക്കത്തോടെ 1781 വരെ റോമിൽ ജീവിച്ചു. അതിനുശേഷം പാരിസിൽ മടങ്ങി യെത്തി. 1784-ൽ റോയൽ അക്കാദമി അംഗമായി.
ദേശഭക്തിയുടേയും പൗരുഷത്തിന്റേയും ഇതിഹാസം എന്നു വിളിക്കാവുന്ന "ദി ഓത്ത് ഒഫ് ദ് ഹോരാത്തി" (1778) ആണ് ലൂയിസിന്റെ ശ്രദ്ധേയമായ ആദ്യ രചന. "ഡെത്ത് ഒഫ് സോക്രട്ടീസ്", "ദ് റിട്ടേൺ ഒഫ് ബ്രൂട്ടസ്" എന്നിവ റോമിൽ വച്ച് ഇദ്ദേഹം രചിച്ച വിഖ്യാത ചിത്രങ്ങളാണ്. ഫ്രഞ്ചു വിപ്ലവാനന്തരം റോയൽ അക്കാദമി പ്രവർത്തനരഹിതമായപ്പോൾ ഇദ്ദേഹം സമകാലിക വിഷയങ്ങളുടെ ആവിഷ്കരണത്തിലൂടെ ശക്തമായ തിരിച്ചുവരവ് നടത്തി. "ദി ഓത്ത് ഒഫ് ദ് ടെന്നിസ് കോർട്ട്", "ദ് ഡെത്ത് ഒഫ് മരാറ്റ്" എന്നിവ ഇക്കാലത്തെ കലാസ്വാദകരെ സമാകർഷിച്ച മുഖ്യ രചനകളിൽപ്പെടുന്നു.

ഇദ്ദേഹത്തിന്റെ ചിത്രകലാജീവിതത്തിന്റെ അടുത്തഘട്ടം നെപ്പോളിയനുമായി ബന്ധപ്പെട്ടു നിൽക്കുന്നു. രണ്ടു തവണത്തെ ജയിൽവാസത്തിനുശേഷം നെപ്പോളിയന്റെ ചിത്രകാരൻ എന്ന നിലയിലാണ് ഇദ്ദേഹം വീണ്ടും രംഗപ്രവേശം നടത്തിയത്. നെപ്പോളിയന്റെ ജീവിതത്തിലെ ഒട്ടനവധി വിജയ മുഹൂർത്തങ്ങൾ രേഖപ്പെടുത്തുന്നതിനായി ഇദ്ദേഹം തന്റെ സർഗവൈഭവം പ്രയോഗിച്ചിട്ടുണ്ട്. നെപ്പോളിയനോടുള്ള ഇദ്ദേഹത്തിന്റെ അനുകമ്പ കലർന്ന ആദരവിന്റെ സൂചകമാണ് 1814-ൽ രചിച്ച "ലിയോണിഡസ് അറ്റ് തെർമോപൈലേ" എന്ന ചിത്രം.
1814-ൽ നെപ്പോളിയൻ നാടുകടത്തപ്പെട്ടതിനെത്തുടർന്ന് ഇദ്ദേഹം 1816-ൽ ബ്രസ്സൽസിലേക്ക് പലായനം ചെയ്തു. 18-ആം നൂറ്റാണ്ടിന്റെ അന്ത്യത്തിലും 19-ആം നൂറ്റാണ്ടിന്റെ തുടക്കത്തിലും ഫ്രഞ്ച് നിയോക്ലാസിക്കൽ ചിത്രകലയിൽ ഇദ്ദേഹത്തിന്റെ സാന്നിധ്യം അതിശ്രദ്ധേ യമായിരുന്നു. പ്രതിഭാദത്തമായ പ്രചോദനത്തിന്റേയും സമുന്നതമായ ധാർമിക ബോധത്തിന്റേയും സാക്ഷാത്കാരമായ ഇദ്ദേഹത്തിന്റെ ശൈലി പിൽക്കാലത്ത് ജെറാർഡ് ഫ്രാങ്കോയിസ്, ഗിറോ ഡെറ്റ് ഡിറൌസി, അന്റോയിൻ ഗ്രോസ് തുടങ്ങിയ ശിഷ്യരിലൂടെ നിലനിറുത്തപ്പെടുകയുണ്ടായി. 1825 ഡിസംബർ 29-ന് ബ്രസ്സൽസ്സിൽ ഇദ്ദേഹം നിര്യാതനായി.



</doc>
<doc id="231984" url="https://ml.wikipedia.org/wiki?curid=231984" title="ജെയിംസ് അഗസ്റ്റസ് ഹിക്കി">
ജെയിംസ് അഗസ്റ്റസ് ഹിക്കി

അയർലന്റുകാരനായ ഒരു പത്രപ്രവർത്തകനായിരുന്നു ജയിംസ് അഗസ്റ്റ് ഹിക്കി(1740-1802). ഇന്ത്യയിലെ ആദ്യത്തെ അച്ചടിച്ച വർത്തമാനപ്പത്രമായ "ബംഗാൾ ഗസറ്റ്" ഇദ്ദേഹം പുറത്തിറക്കിയത് 1780-ൽ ആയിരുന്നു. 1780 ജനുവരി 29നായിരുന്നു 'Hicky's Bengal Gaze-tte or Calcutta General Advertiser’ പ്രതിവാര ഇംഗ്ലീഷ് പത്രത്തിന്റെ തുടക്കം. ഹിക്കി തന്നയായിരുന്നു അതിന്റെ എഡിറ്ററും പ്രിന്ററും പബ്ലിഷറും
അയർലന്റുകാരനായ ഹിക്കി, 1772-ൽ ഒരു സർജന്റെ സഹായിയായി കൽക്കത്തയിൽ എത്തി. കൽക്കത്തയിലെ ഒരു സ്ത്രീയെ വിവാഹം കഴിച്ചു. വ്യവസായത്തിലേർപ്പെട്ടെങ്കിലും ദയനീയമായി പരാജയപ്പെട്ടു. ജയിലിലുമായി. ഇക്കാലത്താണ് പ്രിന്റിംഗ് പ്രസിന്റെ ആശയം അദ്ദേഹത്തിനു തോന്നുന്നത്. ലണ്ടനിൽ വച്ചുതന്നെ മുദ്രണനിർമ്മാണത്തിൽ അദ്ദേഹം പരിശീലനം നേടിയിരുന്നു. ഹിക്കി സ്വയം അച്ചടി അക്ഷരങ്ങൾ ഉണ്ടാക്കുകയും കൽക്കത്തക്കാരനായ ഒരു ആശാരിയെക്കൊണ്ട് തടിയിലുള്ള ഒരു പ്രിന്റിംഗ് മിഷ്യൻ പണിയിക്കുകയും ചെയ്തു. പതിനാറു പുറമുള്ള ഒരു കലണ്ടർ ആയിരുന്നു ആ പ്രസ്സിലെ ആദ്യ മുദ്രണം. ഈസ്റ്റിന്ത്യാ കമ്പനിയുടെ അച്ചടി ജോലികൾ ആദ്യകാലത്ത് ഹിക്കിയാണ് നിർവഹിച്ചത്. 


</doc>
<doc id="231985" url="https://ml.wikipedia.org/wiki?curid=231985" title="സൂര്യനെല്ലി">
സൂര്യനെല്ലി

കേരളത്തിലെ ഇടുക്കി ജില്ലയിലെ ചിന്നക്കനാൽ ഗ്രാമ പഞ്ചായത്തിലെ പത്താം വാർഡാണ് സൂര്യനെല്ലി (தமிழ்/തമിഴ്: சூரியநெல்லி). നാലാം വാർഡ് ലോവർ സൂര്യനെല്ലിയാണ്. പ്രധാന ടൂറിസ്റ്റ് കേന്ദ്രമായ മൂന്നാറിനടുത്താണ് സൂര്യനെല്ലി.



</doc>
<doc id="231989" url="https://ml.wikipedia.org/wiki?curid=231989" title="മഞ്ഞമുള">
മഞ്ഞമുള

മുളയുടെ നല്ല വലിപ്പം വയ്ക്കുന്നതും എളുപ്പം തിരിച്ചറിയാൻ കഴിയുന്നതുമായ ഒരിനമാണ് മഞ്ഞമുള. . മുള്ളുകൾ ഉണ്ടാവാറില്ല. അലങ്കാരവൃക്ഷമായി നട്ടുവളർത്തുന്നു മണ്ണൊലിപ്പു തടയാൻ നല്ലതാണ്. വിറകായി തടിയും കാലിത്തീറ്റയായി ഇലയും ഉപയോഗിക്കുന്നു. താൽക്കാലികമായ നിർമ്മിതികൾക്ക് ഉപയോഗിക്കുന്നു. ഏഷ്യയിൽ പലയിടത്തും നാട്ടുമരുന്നായി ഉപയോഗിക്കാറുണ്ട്. ഇളംമുളകൾ ഭക്ഷ്യയോഗ്യമാണ്. കടുത്ത വിഷം ഇതിന്റെ കൂമ്പിൽ അടങ്ങിയിട്ടുണ്ട്. തിളച്ചവെള്ളത്തിലിട്ടാൽ വിഷാംശം നഷ്ടപ്പെടുന്നതാണ്. ഘാനയിൽ പേപ്പർ പൾപ്പായി മഞ്ഞമുള ഉപയോഗിക്കുന്നു.



</doc>
<doc id="231991" url="https://ml.wikipedia.org/wiki?curid=231991" title="ഭരണഘടനാപരമായ രാജവാഴ്ച">
ഭരണഘടനാപരമായ രാജവാഴ്ച

ഒരു ലിഖിതമോ അലിഖിതമോ ആയ ഭരണഘടനയുടെ പരിധിക്കുള്ളിൽ നിന്നു കൊണ്ട് ഒരു വ്യക്തി ഒരു രാജ്യത്തിന്റെ തലപ്പത്ത് ഭരണാധികാരിയായി സേവനമനുഷ്ടിക്കുന്നതിനെയാണ് ഭരണഘടനാപരമായ രാജവാഴ്ച എന്ന് പറയുന്നത്. ഇതും അപരിമിതമായ രാജവാഴ്ചയും തമ്മിലുള്ള പ്രധാന വ്യത്യാസം അപരിമിതമായ രാജവാഴ്ചയിൽ സർവ അധികാരത്തിന്റെ സ്രോതസ്സ് രാജാവ്/രാജ്ഞി/ചക്രവർത്തി/സുൽത്താൻ എന്നീ പദവികൾ അലങ്കരിക്കുന്ന വ്യക്തി തന്നെയാണ്. ഭരണഘടനാപരമായ രാജവാഴ്ച നിലവിലുള്ള രാജ്യങ്ങളിൽ കൂടുതലും പാർലമെന്ററി ജനാധിപത്യങ്ങളാണ്.


</doc>
<doc id="231993" url="https://ml.wikipedia.org/wiki?curid=231993" title="പാർലമെന്ററി ജനാധിപത്യം">
പാർലമെന്ററി ജനാധിപത്യം

നിയമനിർമ്മാണത്തിനുള്ള അധികാരം ഒരു ജനപ്രതിനിധി സഭയിൽ (parliament or legislative assembly) നിക്ഷിപ്തമായ ഭരണസംവിധാനത്തെയാണ് പാർലമെന്ററി ജനാധിപത്യം എന്ന് പറയുന്നത്. സമാനമായി സർക്കാരിന്റെ കാര്യനിർവ്വഹണ വിഭാഗത്തിന്റെ (executive branch) പ്രവർത്തനങ്ങളുടെ അധികാരവും ജനപ്രതിനിധി സഭയിൽ നിന്നാണ് ഉത്ഭവിക്കുന്നത്. അതുപോലെ ഈ സംവിധാനത്തിൽ കാര്യനിർവ്വഹണ വിഭാഗം അവരുടെ പ്രവൃത്തികളുടെ ന്യായീകരണം ജനപ്രതിനിധി സഭയ്ക്ക് നൽകാൻ ബാധ്യസ്ഥരാകുന്നു. ഈ സംവിധാത്തിൽ സാധാരണ രാജ്യത്തിന്റെ തലവനും (head of state) ഭരണകൂടത്തിന്റെ തലവനും (head of government) ഒരാളായിരിക്കില്ല. ഇൻഡ്യയിൽ രാജ്യത്തിന്റെ തലവൻ രാഷ്ട്രപതിയും ഭരണകൂടത്തിന്റെ തലവൻ പ്രധാനമന്ത്രിയുമായിരിക്കും. ഒരു ഭരണഘടനാപരമായ രാജവാഴ്ചയിൽ രാജ്യത്തിന്റെ തലവൻ ചക്രവർത്തിയോ, രാജാവോ, രാജ്ഞിയോ ആയിരിക്കും ഉദാ : ജപ്പാൻ, യുണൈറ്റഡ് കിങ്ഡം 


</doc>
<doc id="232005" url="https://ml.wikipedia.org/wiki?curid=232005" title="ക്രിമിനൽ നിയമ (ഭേദഗതി) നിയമം, 2013">
ക്രിമിനൽ നിയമ (ഭേദഗതി) നിയമം, 2013

ഡൽഹിയിലെ കൂട്ട ബലാത്സംഗക്കേസിനെ തുടർന്ന് ഇന്ത്യാ സർക്കാർ പുറപ്പെടുവിച്ച ഓർഡിനൻസ് പിന്നീട് പാർലമെന്റിന്റെ ഇരുസഭകളും ഭേദഗതികളോടെ അംഗീകരിച്ചതാണ് ക്രിമിനൽ നിയമ (ഭേദഗതി) നിയമം, 2013. ബലാത്സംഗ വിരുദ്ധ നിയമമെന്നും ഇത് അറിയപ്പെടുന്നു. ക്രിമിനൽ നിയമം എന്ന് പൊതുവായി വിശേഷിപ്പിക്കപ്പെടുന്ന ഇന്ത്യൻ ശിക്ഷാ നിയമം, തെളിവ് നിയമം, ക്രിമിനൽ നടപടി നിയമം എന്നീ നിയമങ്ങളിൽ സ്ത്രീകൾക്കെതിരായ അതിക്രമങ്ങൾ തടയുക എന്ന ലക്ഷ്യത്തോടെയുള്ള ചില പുതിയവകുപ്പുകൾ ചേർക്കുകയും നിലവിലുണ്ടായിരുന്ന ചിലത് ഭേദഗതി ചെയ്യുകയുമാണ് ഈ നിയമത്തിലൂടെ ഇന്ത്യൻ പാർലമെന്റ് ചെയ്തത്. 

ഡൽഹി സംഭവങ്ങളുടെ പശ്ചാത്തലത്തിൽ, ലൈംഗികാതിക്രമങ്ങൾക്കെതിരായ വ്യവസ്ഥകൾ കർശനമാക്കുക എന്നലക്ഷ്യത്തോടെ കേന്ദ്രസർക്കാർ മുൻകൈയ്യെടുത്ത് 2013 ഫെബ്രുവരി 3 ന് രാഷ്ട്രപതി അംഗീകാരത്തോടെ ഒരു ഓർഡിനൻസിന് രൂപം നൽകിയിരുന്നു. കേന്ദ്രമന്ത്രിസഭയിലും പാർലമെന്റിന്റെ ഇരുസഭകളിലും നടത്തിയ വിശദമായ ചർച്ചകളുടെ അടിസ്ഥാനത്തിൽ ഈ ഓർഡിനൻസ് 2013 ഏപ്രിൽ 2 ന് നിയമമാക്കി പാസ്സാക്കുകയുണ്ടായി. 

2012 ഡിസംബർ 16 ന് ഡൽഹിയിൽ ഒരു ഫിസിയോത്തെറാപ്പി വിദ്യാർത്ഥിനി ബസിനുള്ളിൽ കൂട്ടബലാത്സംഗത്തിനിരയാകുകയും മരണപ്പെടുകയുംചെയ്ത സംഭവത്തിന്റെ പശ്ചാത്തലത്തിൽ ദേശീയ - സാർവ്വദേശീയ തലത്തിൽ വിവിധ സംഘടനകളും വ്യക്തികളും സ്ത്രീപീഡനത്തിനെതിരായ ഇന്ത്യയിലെ നിയമങ്ങൾ കർശനമാക്കണമെന്ന് ആവശ്യപ്പെട്ടിരുന്നു. ഡൽഹിയിൽ യുവാക്കളും പൊതുജനങ്ങളും ഇതേ അവശ്യമുന്നയിച്ച് പ്രക്ഷോഭവും നടത്തിയിരുന്നു. ഇതിനെത്തുടർന്ന് നിയമരംഗത്തെ പരിഷ്കാരങ്ങൾ പഠിച്ച് റിപ്പോർട്ട് സമർപ്പിക്കുന്നതിനായി ജസ്റ്റിസ് ജെ.എസ്. വർമ്മ കമ്മീഷനെ കേന്ദ്ര സർക്കാർ നിയോഗിച്ചു. വർമ്മ കമ്മീഷൻ റിപ്പോർട്ടിന്റെ വിവിധ ഭാഗങ്ങളിൽ നിന്നുമുള്ള ആവശ്യങ്ങളുടെയും പശ്ചാത്തലത്തിലാണ് സർക്കാർ ഇത്തരത്തിലൊരു നിയമത്തിന് രൂപം നൽകിയത്. വർമ്മ കമ്മീഷൻ ശുപാർശകളിൽ തൊണ്ണൂറ് ശതമാനം കാര്യങ്ങളും ഉൾക്കൊള്ളിച്ചുകൊണ്ടുള്ളതാണ് പുതിയ ഭേഗഗതിയെന്ന് കേന്ദ്ര നിയമകാര്യ മന്ത്രി അശ്വനി കുമാറിന്റെ അവകാശപ്പെടുന്നു. 

ഈ ഭേദഗതി നിയമത്തിലൂടെ ചില പുതിയതരം കുറ്റകൃത്യങ്ങൾ അഥവാ മറ്റ് തരത്തിൽ കുറ്റകരമായിരുന്ന ചില കൃത്യങ്ങൾ കൃത്യമായ നിർവ്വചനത്തോടെ, ഇന്ത്യൻ ശിക്ഷാ നിമയത്തിലെ കുറ്റകൃത്യങ്ങളുടെ പട്ടികയിലേക്ക് ഉൾപ്പെടുത്തപ്പെട്ടു. ആസിഡ് ആക്രമണം, ലൈംഗികാതിക്രമം, ഒളിഞ്ഞുനോട്ടം, പുറകേനടക്കൽ തുടങ്ങിയവയാണ് ഇപ്രകാരം ഇന്ത്യൻ ശിക്ഷാനിയമത്തിൽ പുതുതായി ഉൾപ്പെടുത്തപ്പെട്ട കുറ്റകൃത്യങ്ങൾ.

ഈ ഭേദഗതി നിയമപ്രകാരം ഇന്ത്യൻ ശിക്ഷാനിയമത്തിലെ 370 -ആം വകുപ്പ് പുതിയ വ്യവസ്ഥകളാൽ ഭേദഗതി ചെയ്യപ്പെട്ടിട്ടുണ്ട്. അടിമവ്യാപാരത്തെക്കുറിച്ച് പ്രതിപാദിച്ചിരുന്ന ആ വകുപ്പ് ചൂഷണലക്ഷ്യത്തോടെയുള്ള ഒട്ടുമിക്ക മനുഷ്യവാണിഭത്തെക്കുറിച്ചും പ്രതിപാദിക്കുന്ന 370, 370 A എന്നീ വകുപ്പുകളായാണ് ഭേദഗതി ചെയ്തിരിക്കുന്നത്. ഒരു വ്യക്തിയെ മറ്റൊരു വ്യക്തിയോ, വ്യക്തികളോ ചേർന്ന് വേശ്യാവൃത്തിയ്കുവേണ്ടിയോ, അടിമജോലിക്കുവേണ്ടിയോ, അവയവതട്ടിപ്പിന് വേണ്ടിയോ (എ) തെരഞ്ഞെടുക്കുന്നത്, (ബി) കടത്തിക്കൊണ്ടുപോകുന്നത്, (സി) ഒളിപ്പിച്ചുവെയ്കുന്നത് (ഡി) കൈമാറുന്നത്, (ഇ) സ്വീകരിക്കുന്നത് തുടങ്ങിയവയൊക്കെ ഈ വകുപ്പു പ്രകാരം കുറ്റകരമാണ്. ബലപ്രയോഗം, ഭീഷണി, സമ്മർദ്ദം, ചതി, തട്ടിക്കൊണ്ടുപോകൽ, വഞ്ചന, അധികാരദുരുപയോഗം, പ്രലോഭനം മുതലായ ഏതുമാർഗ്ഗത്തിലൂടെയാണെങ്കിലും ഈ പ്രവൃർത്തി ചെയ്യുന്നയാളിനെ ഇരയാക്കപ്പെട്ട ആളുകളുടെ എണ്ണത്തിനനുസരിച്ച് കുറഞ്ഞത് 7 വർഷം മുതൽ ജീവിതാവസാനംവരെയുള്ള വിവിധ കാലയളവിലേക്കുള്ള ജയിൽ ശിക്ഷയ്ക്ക് വിധിക്കാവുന്നതാണ്. ഇത്തരത്തിൽ വാണിഭം നടത്തപ്പെടപ്പെട്ട വ്യക്തിയെ ജോലികൾക്കായി നിയോഗിക്കുന്നവരും കുറ്റക്കാരാണ്. 

ബലാത്സംഗത്തെക്കുറിച്ചുള്ള വകുപ്പിൽ വരുത്തിയ കാതലായ മാറ്റമാണ് ഈ ഭേദഗതിയിലെ സുപ്രധാനമായ ഇനം. വകുപ്പ് 375 ൽ വരുത്തിയ ഭേഗഗതിയിലൂടെ "ബലാത്സംഗം" എന്ന വാക്കിനെ ലൈംഗികാതിക്രമം " എന്ന വിപുലമായ അർത്ഥത്തിലേക്ക് അതിന്റെ നിർവ്വചനത്തെ ഭേദഗതി ചെയ്തു. പുതിയ നിർവ്വചനം ഒരർത്ഥത്തിൽ ജെൻഡർ നിഷ്പക്ഷമായി. അതുപ്രകാരം, "ഉള്ളിൽക്കടത്തൽ" എന്നത് ലിഗത്തിന്റെ മാത്രമല്ല മറ്റെന്തും ഉള്ളിൽക്കടത്തിയുള്ള ലൈംഗിക അതിക്രമങ്ങൾ ഈ വകുപ്പുപ്രകാരം കുറ്റകരമായി. യോനി കൂടാതെ, വദനം, ഗുദം, മൂത്രനാളി തുടങ്ങിയവയിലേതിലൂടെയുമുള്ള ഇത്തരം ഉള്ളിൽക്കടത്തലുകളും സ്വകാര്യഭാഗങ്ങളിൽ സ്പർശിനംവഴി ഇപ്രകാരം ചെയ്യുന്നതുമൊക്കെ ലൈംഗികാതിക്രമം എന്ന കുറ്റത്തിന്റെ ഭാഗമായി. ഈ ഭേദഗതിപ്രകാരം കുറ്റം തെളിയിക്കുന്നതിന് ഏതുവരെ "ഉള്ളിൽക്കടന്നു" എന്നതും അതിക്രമത്തെ ചെറുക്കാൻ ശാരീരികമായ ചെറുത്തുനിൽപ്പ് ഉണ്ടായോ ഇല്ലയോ എന്നതുമൊന്നും പ്രസക്തമല്ലെന്നും പ്രഖ്യാപിക്കപ്പെട്ടു. 

മുൻപുണ്ടായിരുന്ന 16 വയസ്സ് എന്നതിൽ നിന്നും വ്യത്യസ്തമായി, 18 വയസ്സിൽ താഴെയുള്ള പെൺകുട്ടികളുമായി സമ്മതത്തോടെയുള്ള ലൈംഗിക വേഴ്ച നടത്തിയാലും ആയത് ബലാത്സംഗം എന്ന പ്രവൃത്തിയായി കണക്കാക്കപ്പെടും എന്ന ഭേദഗതിയും ഉണ്ടായി.

വകുപ്പ് 376 ൽ വരുത്തിയ ഭേദഗതി പ്രകാരം, ചില ഗുരുതരമായ സാഹചര്യങ്ങളിലൊഴിച്ച്, ഈ കുറ്റകൃത്യത്തിനുള്ള ശിക്ഷ എഴുവർഷത്തിൽ കുറയാത്തതും പരമാവധി ജീവപര്യന്തം തടവും പിഴയും ആയി ഭേദഗതി ചെയ്യപ്പെട്ടു. ഗുരുതരമായ സാഹചര്യങ്ങളിൽ, പത്തുവർഷത്തിൽ കുറയാത്തത് മുതൽ ജീവപര്യന്തം വരെ ദീർഘിപ്പിക്കാവുന്നതുമായ കഠിന തടവും പിഴയുമായിത്തീർന്നു. 

പുതിയ വകുപ്പായി കൂട്ടിച്ചേർത്ത 376A പ്രകാരം ഒരു വ്യക്തി ഇത്തരം ലൈംഗികാതിക്രമത്തിലൂടെയുണ്ടാക്കിയ പരിക്കിലൂടെ ഒരു സ്ത്രീയുടെ മരണത്തിന് കാരണമായിത്തീരുന്നപക്ഷമോ ആ സ്ത്രീയെ ജീവച്ഛവമാക്കിത്തീർക്കുന്നപക്ഷമോ അയാളെ ഇരുപത് വർഷത്തിൽ കുറയാത്ത കഠിനതടവിന് മുതൽ ജീവിതകാലംവരെ ദീർഘിപ്പിക്കാവുന്ന ജീവപര്യന്തം തടവിനോ വധശിക്ഷയ്കോ വരെയോ ശിക്ഷിക്കാവുന്നതും പിഴയീടാക്കാവുന്നതുമാണ്. കൂട്ടബലാത്സംഗക്കേസുകളിൽ കുറ്റവാളികളുടെ ജെൻഡർ ഭേദമന്യേ ഇരുപത് വർഷത്തിൽ കുറയാത്തതുമുതൽ ജീവപര്യന്തം വരെയുള്ള കഠിനതടവും ഇരയുടെ ചികിത്സാച്ചെലവുകളും പുനരധിവാസച്ചെലവുകളും ഉൾപ്പെടുന്ന നഷ്ടപരിഹാരവും വിധിക്കാവുന്നതാണ്. 

ഇവയ്കനുസരണമായ ചിലമാറ്റങ്ങൾ ക്രമിനൽ നടപടി നിയമത്തിലും തെളിവ് നിയമത്തിലും വരുത്തിയിട്ടുണ്ട്. ഇരയുടെ മൊഴി രേഖപ്പെടുത്തുന്ന പ്രക്രിയയും മറ്റും കൂടുതൽ ലളിതവും സ്ത്രീസൗഹാർദ്ദപരവുമാക്കുക, ഇരയുടെ സ്വഭാവവും ഭുതകാലവും പ്രസക്തമല്ലാതാക്കുക, സമ്മതത്തോടെയല്ലായിരുന്നു എന്ന് തെളിയിക്കുന്നത് സംബന്ധിച്ച ആനുമാനിക സാക്ഷ്യവും (presumption) സമ്മതമില്ലായിരുന്നവെന്ന് ഇര കോടതിയിൽ പ്രഖ്യാപിക്കണമെന്ന ബാദ്ധ്യതയും ഒഴിവാക്കുക തുടങ്ങിയവയാണവ.
വർമ്മ കമ്മീഷൻ റിപ്പോർട്ടിനെ തുടർന്ന് പുറപ്പെടുവിച്ച ക്രിമിനൽ നിയമ ഭേദഗതി നിയമം വ്യാപകമായ വിമർശനങ്ങൾക്കും ഇടവരുത്തിയിട്ടുണ്ട്. വർമ്മ കമ്മീഷൻ നിർദ്ദേശങ്ങളിലെ സുപ്രധാന വ്യവസ്ഥകളായ വിവാഹബന്ധത്തിലെ ബലാത്സംഗം, സ്ത്രീകൾക്കെതിരായ കുറ്റകൃത്യങ്ങളിൽ പ്രോസിക്യൂഷന് അനുവാദംവാങ്ങണമെന്നും മറ്റുമുള്ള സായുധസേനാ പ്രത്യകാധികാര നിയമത്തിലെ വ്യവസ്ഥകളുടെ ഭേഗതി, എന്നാൽ നിർദ്ദേശങ്ങൾ പൂർണ്ണമായും തള്ളിക്കളഞ്ഞിട്ടില്ലെന്നും വിവിധ തലങ്ങളിലെ ചർച്ചകൾക്കുശേശമാണ് ഓർഡിനൻസ് നടപ്പാക്കിയിട്ടുള്ളതെന്നും അതിനെത്തുടർന്നുണ്ടായ ചർച്ചകളുടെ അടിസ്ഥാനത്തിൽ നിയമമാക്കിയപ്പോൾ വേണ്ട മാറ്റങ്ങൾ വരുത്തിയിട്ടുണ്ടെന്നും സർക്കാർ വ്യകതമാക്കുകയുണ്ടായി.


</doc>
<doc id="232009" url="https://ml.wikipedia.org/wiki?curid=232009" title="ശങ്കർ രാമകൃഷ്ണൻ">
ശങ്കർ രാമകൃഷ്ണൻ

ഒരു മലയാളചലച്ചിത്രനടനും തിരക്കഥാകൃത്തും സംവിധായകനുമാണ് ശങ്കർ രാമകൃഷ്ണൻ. 2009-ൽ പുറത്തിറങ്ങിയ "കേരള കഫെ" എന്ന സമാഹാരചലച്ചിത്രത്തിലെ "ഐലൻഡ് എക്സ്പ്രസ്" എന്ന ഹ്രസ്വചിത്രം തിരക്കഥയെഴുതി സംവിധാനം ചെയ്താണ് അദ്ദേഹം സിനിമാരംഗത്തേക്കു പ്രവേശിക്കുന്നത്.



</doc>
<doc id="232011" url="https://ml.wikipedia.org/wiki?curid=232011" title="ജി.എസ്. വിജയൻ">
ജി.എസ്. വിജയൻ

ഒരു മലയാളചലച്ചിത്ര സംവിധായകനാണ് ജി.എസ്. വിജയൻ. മമ്മൂട്ടി നായകനായി 1989-ൽ പുറത്തിറങ്ങിയ "ചരിത്രം" ആണ് ആദ്യചിത്രം. 2000-ൽ പുറത്തിറങ്ങിയ "കവർസ്റ്റോറി"ക്കു ശേഷം 12 വർഷങ്ങളോളം ചലച്ചിത്രരംഗത്തു നിന്ന് വിട്ടുനിന്ന അദ്ദേഹം രഞ്ജിത്തിന്റെ തിരക്കഥയിൽ മമ്മൂട്ടി നായകനായി 2012-ൽ പുറത്തിറങ്ങിയ "ബാവുട്ടിയുടെ നാമത്തിൽ" എന്ന ചിത്രത്തിലൂടെ തിരിച്ചുവരവു നടത്തി.



</doc>
<doc id="232024" url="https://ml.wikipedia.org/wiki?curid=232024" title="കിംഗ്ഫിഷർ എയർലൈൻസ്">
കിംഗ്ഫിഷർ എയർലൈൻസ്

മുംബൈ ആസ്ഥാനമായി പ്രവർത്തിച്ചിരുന്ന ഒരു ഇന്ത്യൻ വിമാനകമ്പനി ആയിരുന്നു കിംഗ്ഫിഷർ ഐയർലൈൻസ്. 2011 ഡിസംബർ വരെ കിംഗ്ഫിഷർ എയർലൈൻസ് ഇന്ത്യയിലെ രണ്ടാമത്തെ വലിയ വിമാനസേവനകമ്പനിയായിരുന്നു. എന്നാൽ 2012-ൽ കമ്പനി വൻ സാമ്പത്തിക പ്രതിസന്ധി നേരിടുകയുണ്ടായി. ജീവനക്കർക്കു വേതനം കൊടുക്കാൻ കഴിയാതെയും കടബാദ്ധ്യത മൂലം സേവനം നിർത്തി വെയ്ചു. ശംബള കുടിശ്ശിക തീർക്കണം എന്നാവശ്യപ്പെട്ട് ജീവനക്കാർ സമരം ചെയ്തതു മൂലമാണ് അടച്ചുപ്പൂട്ടൽ നേരിട്ടത്. വ്യോമയാന ഡയറക്‌ടറേറ്റ്‌ ജനറൽ ലൈസൻസ് പുതുക്കുവാൻ 2012 ഡിസംബർ 31 വരെ സാവകാശം നൽകിയെങ്കിലും കിംഗ്ഫിഷറിനു പുനരരുദ്ധാരണ പദ്ധതി സമർപ്പിക്കുവാൻ സാധിച്ചില്ല. ആയതിനാൽ 2013 ജനുവരി ഒന്നിനു തന്നെ 2012 നവംബറിൽ താത്ക്കാലികമായി റദ്ദാക്കിയ ലൈസൻസ് പൂർണമായും റദ്ദാക്കി.

ബെംഗളൂരു ആസ്ഥാനമയി പ്രവർത്തിക്കുന്ന യുണൈറ്റഡ് ബ്രൂവറീസിന്റെ ഉടമസ്ഥതയിൽ 2003-ൽ വിമാന സർവീസ് കമ്പനി തുടങ്ങി. 2005 മേയ് ഒൻപതു മുതൽ കിംഗ്ഫിഷർ ഐയർലൈൻസ് അവരുടെ ആഭ്യന്തര വിമാന സേവനം ആരംഭിച്ചു. 2008 സെപ്റ്റംബർ മൂന്നു മുതൽ അന്താരാഷ്ട്ര സർവീസിനു തുടങ്ങി. ആരംഭം മുതലെ നഷ്ടത്തിൽ പ്രവർത്തിച്ചിരുന്ന കമ്പനി എയർ ഡെക്കാൻ പൂർണ്ണമയും ഏറ്റടുത്തതോടെ വീണ്ടും കടത്തിലായി.


</doc>
<doc id="232027" url="https://ml.wikipedia.org/wiki?curid=232027" title="പൂക്കണ്ടൽ">
പൂക്കണ്ടൽ

മിർസിനേസിയാ കുടുംബത്തിൽ പെട്ട ഒരു ചെറുകണ്ടൽമരമാണ് പൂക്കണ്ടൽ (Aegiceras corniculatum). ഇന്ത്യയിലെയും മറ്റ് തെക്ക് കിഴക്കനേഷ്യൻ രാജ്യങ്ങളുടെയും തീര പ്രദേശങ്ങളിൽ കണ്ടുവരുന്നു. കറുത്ത കണ്ടൽ (Black Mangrove), പുഴക്കണ്ടൽ (റിവെർ മാൻഗ്രൂവ്) എന്നും അറിയപ്പെടുന്ന കണ്ടൽ ഇനം ഇതാണ്. കേരളത്തിലും വ്യാപകമായി കണ്ട് വരുന്ന ഇവയുടെ വെളുത്ത, മണമുള്ള പൂക്കൾ തേനീച്ചകളെ ധാരാളമായി ആകർഷിക്കുന്നതു കൊണ്ട് പൂക്കണ്ടൽ, തേൻ കണ്ടൽ എന്നും വിളിക്കപ്പെടുന്നു.
6-7 മീറ്റർ വരെ ഉയരം വയ്ക്കും. ഇലകൾക്ക് കട്ടികൂടി, ഓവൽ ആകൃതിയാണ്. വെള്ളനിറമുള്ള പൂക്കൾക്ക് നല്ല സുഗന്ധമാണ്. ആടിൻകൊമ്പുപോലെ മുനയുള്ള,5-7 സെ.മി നീളമുള്ള കായ്ക്കളാണ് ഇവയ്ക്കുള്ളത്.വളഞ്ഞ കായ്ക്കൾ ഉള്ളതുകൊണ്ട് ആടിൻകൊമ്പുമരം എന്നും അറിയപ്പെടുന്നു. ചെറിയ ചാലുകളിൽ, ചെളിത്തട്ടുകളുടെ സമീപത്ത് കാണപ്പെടുന്ന ഇവ പൊതുവെ ഭ്രാന്തൻ കണ്ടലുകളുമായി കൂടിച്ചേർന്നാണ് വളരുന്നത്. കേരളത്തിലെ പല കണ്ടൽക്കാടുകളിലും പൂക്കണ്ടൽ ചെറു ഉപ്പട്ടിയോടൊപ്പം കയ്യടക്കി വച്ചിരിക്കുന്നത് കാണാറുണ്ട്. പുഷ്പിക്കുന്നതും കായ്ക്കുന്നതും ഏപ്രിൽ-സെപ്റ്റംബർ മാസങ്ങളിലാണ്.

തടി വിറകിന് ഉപയോഗിക്കുന്നു. ഇതിന്റെ സത്ത് വേദനസംഹാരിയായി ഉപയോഗപ്പെടുത്താമെന്നു പറയപ്പെടുന്നു.



</doc>
<doc id="232041" url="https://ml.wikipedia.org/wiki?curid=232041" title="നത്തോലി ഒരു ചെറിയ മീനല്ല">
നത്തോലി ഒരു ചെറിയ മീനല്ല

വി.കെ. പ്രകാശ് സംവിധാനം ചെയ്ത് 2013-ൽ പുറത്തിറങ്ങിയ മലയാളചലച്ചിത്രമാണ് നത്തോലി ഒരു ചെറിയ മീനല്ല. ഫഹദ് ഫാസിൽ ഇരട്ടവേഷത്തിൽ അഭിനയിച്ചിരിക്കുന്ന ഈ ചിത്രത്തിൽ കമാലിനി മുഖർജി, റിമ കല്ലിങ്കൽ എന്നിവരാണ് നായികമാർ. ശങ്കർ രാമകൃഷ്ണൻ രചന നിർവ്വഹിച്ചിരിക്കുന്നത്.



</doc>
<doc id="232058" url="https://ml.wikipedia.org/wiki?curid=232058" title="മൂത്രചികിത്സ">
മൂത്രചികിത്സ

ആരോഗ്യപാലനത്തിനും സൗന്ദര്യസംവർദ്ധനത്തിനും മറ്റുമായി മനുഷ്യമൂത്രം ഉപയോഗിക്കുന്ന സമ്പ്രദായമാണ് മൂത്രചികിത്സ. മൂത്രം, അവനവന്റേതുൾപ്പെടെ, കുടിക്കുന്നതും ചർമ്മത്തിൽ പുരട്ടുന്നതും തിരുമ്മലിന് ഉപയോഗിക്കുന്നതും എല്ലാം ഈ ചികിത്സാരീതിയുടെ ഭാഗമാണ്. ഇതിന്റെ പ്രയോജനം ശാസ്ത്രീയമായി തെളിയിക്കപ്പെട്ടിട്ടില്ല. 

ചികിത്സക്കും സൗന്ദര്യപാലനത്തിനും വേണ്ടിയുള്ള മൂത്രത്തിന്റെ ഉപയോഗത്തെ സംബന്ധിച്ച സൂചനകൾ പല പുരാതനസംസ്കാരങ്ങളും നൽകുന്നുണ്ട്. ഈജിപ്തിലും ചൈനയിലും അതു നടപ്പുണ്ടായിരുന്നു. മെക്സിക്കോയിലെ ആസ്ടെക്കുകൾ മുറിവുകൾ കഴുകാൻ മൂത്രം ഉപയോഗിച്ചിരുന്നു. ഒന്നാം നൂറ്റാണ്ടിലെ റോമൻ ലേഖകൻ മുതിർന്ന പ്ലിനി, (പ്ലിനി ദ എൽഡർ), വൃണങ്ങൾ, തീപ്പോള്ളൽ, മുറിവുകൾ, തേൾ കുത്തൽ എന്നിവയുടെയൊക്കെ ചികിത്സയ്ക്ക് പുതുമൂത്രത്തിന്റെ ഉപയോഗം നിർദ്ദേശിച്ചിരുന്നു. പുരാതനറോമിലും സ്പെയിനിലും പല്ലുകളുടെ വെളുപ്പു നിലനിർത്താൻ മൂത്രം ഉപയോഗിച്ചിരുന്നതായി പറയപ്പെടുന്നു. ബിസി ഒന്നാം നൂറ്റാണ്ടിലെ ലത്തീൻ കവി കറ്റല്ലസ്, "നിന്റെ പല്ലുകൾ" എന്ന കവിതയിൽ, സ്പെയിൻകാരനായ എഗ്നാത്തിയൂസിന്റെ ചിരിയെ ഇങ്ങനെ പരിഹസിക്കുന്നു:-

മൂത്രചികിത്സയെ ന്യായീകരിക്കാൻ അതിനെ പിന്തുണക്കുന്നവർ ബൈബിൾ പോലുള്ള വേദഗ്രന്ഥങ്ങളും ഉദ്ധരിക്കാറുണ്ട്. ഇരുപതാം നൂറ്റാണ്ടിൽ മൂത്രചികിത്സയെ സംബന്ധിച്ച് "ജീവന്റെ ജലം" (Water of Life) എന്ന കൃതി എഴുതിയ ജെ.ഡബ്ലിയൂ. ആംസ്ട്രോങ്ങ്, തന്നെ ഈ ചികിത്സാവിധിയിലേക്ക് ആകർഷിച്ചത് എബ്രായബൈബിളിലെ സുഭാഷിതങ്ങളിൽ ഒന്നാണെന്ന് അവകാശപ്പെട്ടിട്ടുണ്ട്. "നിന്റെ സ്വന്തം ജലധാരയിൽ നിന്നു കുടിക്കുക; സ്വന്തം അരുവിയിൽ നിന്ന് ഒഴുകുന്ന വെള്ളം കുടിക്കുക" എന്ന സുഭാഷിതത്തെ അദ്ദേഹം മൂത്രപാനത്തിനുള്ള ആഹ്വാനമായി കണ്ടു. എന്നാൽ ദാമ്പത്യത്തിലെ വിശ്വസ്തതയെ സംബന്ധിച്ച സുഭാഷിതത്തിന്റെ സന്ദർഭം വിസ്മരിച്ചുള്ള വ്യാഖ്യാനമാണിതെന്നു ചൂണ്ടിക്കാണിക്കപ്പെട്ടിട്ടുണ്ട്.

താന്ത്രികപാരമ്പര്യത്തിൽ പെട്ട 'ദമരതന്ത്രം' എന്ന സംസ്കൃതരചനയിലെ ഒരു ഖണ്ഡം മൂത്രപാനത്തിന്റെ പ്രയോജനങ്ങൾ പുകഴ്ത്തുന്നതാണ്. ശിവൻ പാർവതിക്കു നൽകുന്ന ഉപദേശത്തിന്റെ രൂപത്തിൽ എഴുതപ്പെട്ട 107 ശ്ലോകങ്ങൾ അടങ്ങുന്ന ഈ ഖണ്ഡം മൂത്രചികിത്സയിൽ പിന്തുടരേണ്ട രീതിനിഷ്ഠകളേയും അതിന്റെ പ്രയോജനത്തേയും വിവരിക്കുന്നു. രാത്രി മൂന്നു യാമം പിന്നിട്ടിരിക്കെ ഉറക്കമുണർന്ന്, പൂർവദിക്കു നോക്കി നിന്ന്, സ്വർണ്ണം, വെള്ളി, ചെമ്പ്, ഓട്, പിത്തള, ഇരുമ്പ്, മണ്ണ്, ദന്തം, തോൽ, തടി എന്നിവയിൽ ഏതെങ്കിലും കൊണ്ടുള്ള പാത്രത്തിൽ മൂത്രം ശേഖരിക്കാനാണ് നിർദ്ദേശിച്ചിരിക്കുന്നത്. ഈവിധം ശേഖരിച്ച മൂത്രം പത്തു വർഷം നിഷ്ഠാപൂർവം പാനം ചെയ്താൽ വായുവിൽ അയത്നം പറക്കാനാകുമെന്നും പന്ത്രണ്ടു വർഷം അതു തുടരുന്നവർ ആചന്ദ്രതാരം ജീവിക്കുമെന്നും മറ്റുമുള്ള അവകാശവാദവും ഇതിലുണ്ട്.

മൂത്രചികിത്സ പിന്തുടരുകയും അതിനെ പ്രചരിപ്പിക്കാൻ ശ്രമിക്കുകയും ചെയ്യുന്ന വ്യക്തികൾ ലോകമെമ്പാടുമുണ്ട്. ഈ സമ്പ്രദായത്തിന്റെ പ്രചാരകർ മൂത്രത്തെ സർവരോഗസംഹാരിയായി തന്നെ ചിത്രീകരിക്കാറുണ്ട്. ഇന്ത്യയുടെ മുൻപ്രധാനമന്ത്രി മൊറാർജി ദേശായ് ഉൾപ്പെടെ പല പ്രമുഖരും, ആധുനികകാലത്ത് ഇതിനെ പിന്തുണക്കുകയും പിന്തുടരുകയും ചെയ്തവരിൽ പെടുന്നു. ഈ ചികിത്സാവിധിയുടെ പ്രയോക്താക്കളും പ്രചാരകരും കേരളത്തിലുമുണ്ട്. ജെ.ഡബ്ലൂ. ആംസ്ട്രോങ്ങ് എഴുതിയ മൂത്രചികിത്സയിലെ ആധുനിക ക്ലാസ്സിക് വാട്ടർ ഓഫ് ലൈഫ്, "യൂറിൻ തെറാപ്പി" എന്ന പേരിൽ ടി.നാരായണൻ വട്ടോളി മലയാളത്തിലേക്കു പരിഭാഷപ്പെടുത്തപ്പെട്ടിട്ടുണ്ട്.

മൂത്രചികിത്സ രോഗശമനം വരുത്തുമെന്നതിന് ശാസ്ത്രീയമായ ഒരു തെളിവും ലഭ്യമല്ല.

ഈ ചികിത്സാവിധിയെ സംബന്ധിച്ച അവകാശവാദങ്ങൾ നിലനിൽക്കുന്നെങ്കിലും ഇതിന്റെ ഫലസിദ്ധി ഇനിയും ശാസ്ത്രീയമായി തെളിയിക്കപ്പെട്ടിട്ടില്ല. വെള്ളം കിട്ടാനില്ലാതെ ദീർഘകാലം ഒറ്റപ്പെട്ടു പോകുന്ന അവസരങ്ങളിൽ മനുഷ്യർ മൂത്രപാനം വഴി ജീവൻ നിലനിർത്തിയ സംഭവങ്ങൾ ഉണ്ടാകാമെങ്കിലും അത്തരം സാഹചര്യങ്ങളിൽ പോലും മൂത്രത്തിന്റെ ഉപയോഗത്തിൽ അപകടങ്ങൾ ഏറെയുണ്ടെന്ന് ചൂണ്ടിക്കാണിക്കപ്പെട്ടിട്ടുണ്ട്. മൂത്രത്തിൽ കൂടിയ തോതിലുള്ള സോഡിയം പോലുള്ള ധാതുക്കളുടെ വിസർജ്ജനത്തിന് കൂടുതൽ വെള്ളം വേണ്ടി വരുമെന്നതിനാൽ, മൂത്രപാനം ശരീരത്തെ നിർജ്ജലീകരിക്കാൻ വഴിയുണ്ട്. കുടിക്കുന്ന മൂത്രം ഒന്നിനൊന്നു സാന്ദ്രമായി വിസർജ്ജിക്കപ്പെടുമെന്നതിനാൽ, തുടർച്ചയായ മൂത്രപാനം കുടലുകളെ അപകടപ്പെടുത്താൻ സാദ്ധ്യതയുണ്ടെന്നും പറയപ്പെടുന്നു.



</doc>
<doc id="232061" url="https://ml.wikipedia.org/wiki?curid=232061" title="കർക്കടകവാവ്">
കർക്കടകവാവ്

കർക്കിടകമാസത്തിലെ കറുത്തവാവ് ദിവസമാണ് കർക്കിടക വാവ് എന്ന പേരിൽ ഹിന്ദുക്കൾ ആചരിക്കുന്നത്. ഈ ദിവസം പിതൃബലിക്കും തർപ്പണത്തിനും പ്രസിദ്ധമാണ്. അന്നു ബലിയിട്ടാൽ പിതൃക്കൾക്കു ആത്മശാന്തി ലഭിക്കുമെന്നു വിശ്വസിക്കപ്പെടുന്നു. 

ഭൂമിയിലെ ഒരു വർഷം പിതൃക്കൾക്ക് ഒരു ദിവസമാണ് എന്നാണ് വിശ്വാസം. പിതൃക്കൾക്ക് പ്രാധാന്യമുള്ള ദക്ഷിണായനത്തിലെ ആദ്യത്തെ അമാവാസിയാണ് കർക്കിടകത്തിലേത്. അതുകൊണ്ടാണ് കർക്കിടക വാവുബലി പ്രാധാന്യമുള്ളതായി കരുതുന്നത്. 

തലേന്നു വ്രതമെടുത്ത് അമാവാസി ദിവസം കുളിച്ചു ഈറനണിഞ്ഞു മരിച്ച് മണ്മറഞ്ഞുപോയ പിതൃക്കളെ മനസ്സിൽ സങ്കൽപ്പിച്ചു ഭക്തിപുരസരം ബലിയിടും. എള്ളും പൂവും, ഉണക്കലരിയും ഉൾപ്പെടെയുള്ള പൂജാദ്രവ്യങ്ങൾകൊണ്ടാണ് ബലിതർപ്പണം നടത്തുക. 

പ്രശസ്തമായ സ്നാനഘട്ടങ്ങളിലും ക്ഷേത്രക്കടവുകളിലും പിതൃതർപ്പണത്തിനുള്ള സൗകര്യം ഏർപ്പെടുത്താറുണ്ട്. ആലുവ മഹാശിവരാത്രി മണപ്പുറം, തിരുനാവായ നാവാമുകുന്ദക്ഷേത്രം, ദക്ഷിണകാശിയെന്നറിയപ്പെടുന്ന പെരുമ്പാവൂർ ചേലാമറ്റം, തിരുനെല്ലി പാപനാശിനി, വർക്കല പാപനാശം തുടങ്ങിയവ കേരളത്തിലെ പ്രധാന ബലിതർപ്പണ കേന്ദ്രങ്ങളാണ്.



</doc>
<doc id="232072" url="https://ml.wikipedia.org/wiki?curid=232072" title="സൂര്യവംശം">
സൂര്യവംശം

പൗരാണിക ഇന്ത്യയിലെ ഒരു പ്രധാന രാജവംശമാണ് സൂര്യവംശം. വിഷ്ണുപുരാണത്തിലും മഹാഭാരതത്തിലും സൂര്യവംശത്തെ പറ്റി പരാമർശിക്കുന്നുണ്ട്. സൂര്യവംശത്തിലെ രാജാവായിരുന്ന ശ്രീരാമനെ കേന്ദ്രകഥാപാത്രമാക്കി രചിക്കപ്പെട്ടതാണ് രാമായണം. കാളിദാസൻ രചിച്ച മഹാകാവ്യമായ രഘുവംശത്തിലെ പ്രതിപാദ്യം സൂര്യവംശത്തിലെ രാജാക്കന്മാരുടെ ചരിത്രമാണ്. 

ദിലീപൻ, ഇക്ഷാകു, ഭഗീരഥൻ, ദശരഥൻ എന്നിവരായിരുന്നു സൂര്യവംശത്തിലെ പ്രസിദ്ധരായ രാജാക്കന്മാർ. അയോദ്ധ്യയായിരുന്നു സൂര്യവംശ രാജാക്കന്മാരുടെ ആസ്ഥാനം. സുമിത്രനാണ് സൂര്യവംശത്തിലെ അവസാനത്തെ രാജാവ്. ബി.സി. 400-ൽ നന്ദ രാജവംശത്തിലെ മഹാപത്മ നന്ദ സുമിത്രനെ അയോദ്ധ്യയിൽ നിന്നും പുറത്താക്കിയതോടെ ഈ രാജവംശത്തിന്റെ ഭരണം അവസാനിച്ചു.


</doc>
<doc id="232075" url="https://ml.wikipedia.org/wiki?curid=232075" title="റെക്സ്">
റെക്സ്

മനുഷ്യനെ പോലെ നടക്കാനും സംസാരിക്കാനും കഴിയുന്ന ഒരു ബയോണിക്ക് റോബോട്ടാണ് റെക്സ്."റോബോടിക് എക്സോസ്കെൽടൻ" എന്നതാണ് റെക്സിന്റെ പൂർണരൂപം.ലണ്ടനിലെ ഷാഡോ റോബോടിക്സ് എന്ന കമ്പനിയാണ് "റെക്സി"നെ നിർമിച്ചതെങ്കിലും ശരീരഭാഗങ്ങളാവുന്ന കൃതിമ അവയവങ്ങൾ ലോകത്തിലെ 18 ഗവേഷണശാലകളിൽ നിന്നു വാങ്ങിയതാണ്.റിച്ച് വോക്കറും മാത്യൂ ഗോഡനും ചേർന്നാണ് ഇതിന്നു നേതൃത്വം നല്കിയത്. ആറര അടി ഉയരമുള്ള ഈ കൃത്രിമമനുഷ്യന്റെ രക്തം ഷെഫീൽഡ് സർവകലാശാലയിൽ കൃത്രിമമായി സൃഷ്ടിച്ചത്. അമേരിക്കയിലെ മസാച്യൂസെറ്റ്‌സ് ഇൻസ്റ്റിട്ട്യൂട്ട് ഓഫ് ടെക്‌നോളജി (എം.ഐ.ടി) യിൽ നിന്നുള്ള കൃത്രമകാലുകളും മുട്ടുകളും. കണ്ണിന്റെ റെറ്റീന രൂപപ്പെടുത്തിയത് ഓക്‌സ്ഫഡ് സർവകലാശാലയിൽ. കൃതിമ വൃക്കകളും പാൻക്രിയാസും പ്ലീഹയും ലണ്ടൻ യൂണിവേഴ്‌സിറ്റിയിൽ നിന്ന്. സ്വാൻസീ സർവകലാശാലയിൽ നിന്നുള്ള കൃത്രിമ ശ്വാസകോശം. നവീനസാങ്കേതിക വിദ്യകൾ ഉപയോഗിച്ച് നടക്കാനും കേൾക്കാനും സംസാരിക്കാനും ഈ മനുഷ്യന് കഴിയും.ലണ്ടൻ സയൻസ് മ്യൂസിയത്തിൽ പ്രദർശനത്തിന് വച്ചതോടെയാണ് റെക്സിനെക്കുറിച്ച് കൂടുതൽ അറിയുന്നത്. പത്തുലക്ഷം ഡോളറാണ് നിർമ്മാണച്ചിലവ്. ശരീരത്തിലെ ഏതാണ്ട് മൂന്നിലൊന്ന് ഭാഗം അവയവങ്ങൾക്കും പകരം കൃത്രിമഭാഗങ്ങൾ വെച്ചുപിടിപ്പിച്ചാണ് റെക്‌സിനെ ഗവേഷകർ രൂപപ്പെടുത്തിയത്. വയർ പോലുള്ള ചില സുപ്രധാനഭാഗങ്ങൾ ഇനിയും കൃത്രമമായി സൃഷ്ടിക്കപ്പെട്ടിട്ടില്ല എന്ന പ്രശ്‌നം അവശേഷിക്കുന്നു. "റെക്സി"നു സ്വന്തമായുള്ള കൈകൾ,ഇന്ന് വികസിക്കപെട്ടവയിൽ മികച്ചവയാണ്.റെക്സ് ബയോണിക്സ് എന്ന കമ്പനിയാണ് "ഐ-ലിംബ്"എന്ന് പേരുള്ള ഈ കൈകൾ വികസിപ്പിച്ചത്. 


</doc>
<doc id="232076" url="https://ml.wikipedia.org/wiki?curid=232076" title="ഗാർഹസ്ഥ്യം">
ഗാർഹസ്ഥ്യം

ഒരു വ്യക്തി പൂർണമായും കുടുംബബന്ധങ്ങളിൽ ഏർപ്പെടുന്ന പ്രക്രിയയാണ് ഗൃഹസ്ഥാശ്രമം അഥവാ ഗാർഹസ്ഥ്യം. ഹിന്ദുധർമ്മമനുസരിച്ച് മനുഷ്യൻ അനുഷ്ഠിക്കേണ്ട രണ്ടാമത്തെ ജീവിതഘട്ടമാണ്‌ ഇത്. ഈ ആശ്രമജീവിതം നയിക്കുന്ന വ്യക്തിയെ ഗൃഹസ്ഥൻ എന്ന് പറയുന്നു. ബ്രഹ്മചാരി, വാനപ്രസ്ഥൻ, സന്യാസി എന്നിവർ ഗൃഹസ്ഥനെ ആശ്രയിച്ചാണ് ജീവിക്കുന്നത്.

ആശ്രമധർമ്മങ്ങളിൽ ഏറ്റവും പ്രധാനപ്പെട്ടതാണ് ഗൃഹസ്ഥാശ്രമം. വിവാഹത്തോടെ ഗാർഹസ്ഥ്യം തുടങ്ങുന്നു. സമൂഹത്തിന്റെയും രാഷ്ട്രത്തിന്റെയും നിലനിൽപ്പ്‌ ഗൃഹസ്ഥാശ്രമികളിലാണ്. വിവാഹനിയമങ്ങൾ, ഭാര്യാഭർത്താക്കന്മാരുടെ ചുമതലകൾ, പുത്രധർമം, പിൻതുടർച്ചാവകാശം, പിതൃകർമാനുഷ്ഠാനങ്ങൾ എന്നിവയെപ്പറ്റി ധർമസൂത്രങ്ങൾ വിശദമായി പ്രതിപാദിക്കുന്നുണ്ട്. ഗൃഹസ്ഥൻ പഞ്ജമഹായജ്ഞം അനുഷ്ഠിക്കണമെന്നും ധർമശാസ്ത്രഗ്രന്ഥങ്ങൾ അനുശാസിക്കുന്നു. രാജ്യഭരണം, ഗൃഹഭരണം എന്നിവ പുത്രനെ ഏല്പിച്ചിട്ട് തനിച്ചോ ഭാര്യാസമേതനായിട്ടോ വാനപ്രസ്ഥം സ്വീകരിക്കുന്നു. 

വിദ്യാഭ്യാസത്തിലൂടെയും ഇന്ദ്രിയനിഗ്രഹത്തിലൂടെയും പരിശുദ്ധനായ ബ്രഹ്മചാരി സമുദായത്തേയും പൊതുജനങ്ങളേയും ധർമ്മബുദ്ധ്യാ സേവ ചെയ്യാൻ ഗൃഹസ്ഥാശ്രമം സ്വീകരിക്കുന്നുവന്ന് രമണ മഹർഷി അഭിപ്രായപ്പെടുന്നു.

നിഷിദ്ധ ദിനങ്ങളിൽ ബ്രഹ്മചര്യവും, വിഹിത ദിനങ്ങളിൽ ദാമ്പത്യവേഴ്ചയും പരിപാലിക്കലാണ് ഗൃഹസ്ഥബ്രഹ്മചര്യം. ഹിന്ദുമതത്തിലെ മഹർഷീശ്വരന്മാർ വിവാഹിതരായിരുന്നുവെങ്കിലും ഗൃഹസ്ഥബ്രഹ്മചര്യമനുഷ്ടിക്കുന്നവരായിരുന്നു.



</doc>
<doc id="232080" url="https://ml.wikipedia.org/wiki?curid=232080" title="ഡ്രാക്കുള 2012">
ഡ്രാക്കുള 2012

വിനയൻ സംവിധാനം ചെയ്ത് 2013-ൽ പുറത്തിറങ്ങിയ മലയാള ത്രിമാന ചലച്ചിത്രമാണ് ഡ്രാക്കുള 2012.




</doc>
<doc id="232086" url="https://ml.wikipedia.org/wiki?curid=232086" title="വ്യാപ്തം">
വ്യാപ്തം

ഒരു വസ്തുവിന് സ്ഥിതി ചെയ്യാൻ ആവശ്യമായ ത്രിമാനസ്ഥലം. ഖരം, ദ്രാവകം, വാതകം, പ്ലാസ്മ തുടങ്ങിയ ദ്രവ്യത്തിന്റെ ഏതവസ്ഥയ്ക്കും സ്ഥിതി ചെയ്യാൻ സ്ഥലം ആവശ്യമാണ്. ഈ ത്രിമാനസ്ഥലത്തിന്റെ അളവാണ് വ്യാപ്തം.

എസ്.ഐ. ഏകകസമ്പ്രദായത്തിൽ m3 ആണ് വ്യാപ്തത്തിന്റെ യൂണിറ്റ്. ഒരു മീറ്റർ നീളവും വീതിയും ഉയരവുമുള്ള ഒരു വസ്തുവിന്റെ വ്യാപ്തം 1m3 ആയിരിക്കും. 10cm3 അളവിനു തുല്യമായ ലിറ്റർ എന്ന ഏകകവും ദ്രാവകങ്ങളുടെ വ്യാപ്തമളക്കാൻ വ്യാപകമായി ഉപയോഗിച്ചുവരുന്നു. 


</doc>
<doc id="232088" url="https://ml.wikipedia.org/wiki?curid=232088" title="സെല്ലുലോയ്ഡ്">
സെല്ലുലോയ്ഡ്

കമൽ തിരക്കഥയെഴുതി സംവിധാനം ചെയ്ത് 2013 ഫെബ്രുവരി 15-നു പുറത്തിറങ്ങിയ മലയാളചലച്ചിത്രമാണു് സെല്ലുലോയ്ഡ്. പൃഥ്വിരാജ്, മംത മോഹൻദാസ്, ചാന്ദ്നി എന്നിവർ ഈ ചിത്രത്തിലെ പ്രധാന വേഷങ്ങളിലഭിനയിച്ചിരിക്കുന്നു. മലയാളത്തിലെ ആദ്യത്തെ നിശ്ശബ്ദ ചലച്ചിത്രമായ "വിഗതകുമാരന്റെ" നിർമ്മാതാവ് ജെ.സി ദാനിയേലിന്റെ ജീവിതകഥയെ ആസ്പദമാക്കിയാണു ഈ ചിത്രം നിർമ്മിച്ചിരിക്കുന്നത്. ചേലങ്ങാട്ട് ഗോപാലകൃഷ്ണൻ രചിച്ച ജെ.സി. ദാനിയേലിന്റെ ജീവചരിത്രത്തെയും വിനുഅബ്രഹാമിന്റെ നഷ്ടനായിക എന്ന കഥയേയും ആസ്പദമാക്കിയുള്ളതാണ് ചിത്രത്തിന്റെ തിരക്കഥ.

മികച്ച ചിത്രത്തിനേതുൾപ്പെടെ 2012-ലെ ഏഴ് കേരളസംസ്ഥാന ചലച്ചിത്രപുരസ്കാരങ്ങൾ ചിത്രത്തിനു ലഭിച്ചു. 2013-ലാണ് ചിത്രം തീയേറ്ററുകളിലെത്തിയതെങ്കിലും 2012-ൽ സെൻസർ ചെയ്തതു കാരണം പ്രസ്തുത വർഷത്തെ അവാർഡിനായുള്ള പട്ടികയിലാണ് ഈ ചിത്രവും സമർപ്പിച്ചത്.


ചിത്രത്തിൽ ജെ.സി.ഡാനിയലിനെ അംഗീകരിക്കണമെന്നും കേരള സർക്കാർ സഹായിക്കണമെന്നും ആവശ്യപ്പെട്ട് ചേലങ്ങാട്ട് ഗോപാലകൃഷ്ണൻ എന്ന കഥാപാത്രം സർക്കാരുദ്യോഗസ്ഥനായ രാമകൃഷ്ണ അയ്യർ ഐ.എ.എസിനെ സമീപിക്കുന്നതായി ചിത്രീകരിച്ചിട്ടുണ്ട്. രാമകൃഷ്ണ അയ്യർ സഹായം നിരസിക്കുകയും "ഈ നാടാരെ" സഹായിക്കാനായി ഗോപാലകൃഷ്ണൻ എന്തിനാണ് ഉത്സാഹിക്കുന്നതെന്നും ചോദിക്കുന്നു. ജെ.സി. ഡാനിയൽ തമിഴ്നാട്ടിലാണ് താമസിക്കുന്നത് എന്നതും ഇദ്ദേഹം എതിർക്കാനുള്ള കാരണമായി ചൂണ്ടിക്കാണിക്കുന്നുണ്ട്. ചിത്രത്തിന്റെ പ്രിന്റ് തെളിവായി ഇല്ലാത്തതും രാമകൃഷ്ണ അയ്യർ ഉയർത്തിക്കാണിക്കുന്നു. രാഷ്ട്രീയനേതൃത്വവും ഇദ്ദേഹത്തെ സഹായിക്കാനുള്ള അപേക്ഷയോട് അനുകൂല സമീപനമെടുക്കുകയില്ല എന്നും ആരുടെയും പേരെടുത്തുപറയാതെ ഇദ്ദേഹം വിശദീകരിക്കുന്നു. ഈ ഭാഗം വിവാദത്തിനിടയാക്കുകയുണ്ടായി..കരുണാകരന്റെ പേര് ചിത്രത്തിൽ പരാമർശിച്ചിട്ടില്ലെന്നും ചേലങ്ങാട് ഗോപാലകൃഷ്ണന്റെ പുസ്തകമാണ് കഥയ്ക്കായി ഉപയോഗിച്ചതെന്നും സംവിധായകൻ കമൽ പറഞ്ഞു

കെ.കരുണാകരന്റെ മകൻ കെ.മുരളീധരനാണ് ഈ വിവാദം ആദ്യം ആരംഭിച്ചത്. തുടർന്ന് കേരള സാംസ്കാരിക വകുപ്പ് മന്ത്രി കെ.സി. ജോസഫ്, ചലച്ചിത്രനടൻ ജഗദീഷ്, മുൻ അഡീഷനൽ ചീഫ് സെക്രട്ടറി ബാബു പോൾ, ഫെഫ്ക പ്രസിഡണ്ട് ബി. ഉണ്ണികൃഷ്ണൻ എന്നിവർ ഈ വാദത്തെ അനുകൂലിച്ചും എതിർത്തും രംഗത്തു വന്നു. പിന്നീട് കെ. മുരളീധരൻ തന്നെ ഈ ചലച്ചിത്രത്തിൽ കെ. കരുണാകരനെക്കുറിച്ച് ചലച്ചിത്രത്തിൽ പരാമർശമില്ലെന്ന് പ്രതികരിച്ചു. അതേ തുടർന്ന് ഈ വിവാദം അവസാനിച്ചതായും. തന്റെ പ്രസ്താവന പിൻവലിച്ചതായി കെ.സി. ജോസഫും അഭിപ്രായപ്പെട്ടു .

ജെ.സി. ഡാനിയൽ എന്ന പേരിൽ ചിത്രത്തിന്റെ തമിഴ് പതിപ്പ് പുറത്തിറക്കുന്നുണ്ട്.


</doc>
<doc id="232089" url="https://ml.wikipedia.org/wiki?curid=232089" title="സിംഹളനീലി">
സിംഹളനീലി

വിരളമായി നിരീക്ഷിക്കാവുന്ന ഒരു പൂമ്പാറ്റയാണ് സിംഹളനീലി (Sinhalese Hedge Blue). ശാസ്ത്രനാമം: Udra Singalensis ശ്രീലങ്കയും ഇന്ത്യയിലും കാണപ്പെടുന്ന ഒരു തനതു സ്പീഷ്യസാണിത്. പശ്ചിമഘട്ടത്തിന്റെ ഉയന്ന പ്രദേശങ്ങളിലാണ് ഇതിന്റെ വാസം.

പശ്ചിമഘട്ടത്തിന്റെ തെക്കുഭാഗത്ത് മാത്രമേ ഇതിനെ കണ്ടെത്താൻ കഴിഞ്ഞിട്ടുള്ളൂ. പതുക്കെയാണ് പറക്കൽ. വെയിലത്ത് പറന്ന് നടക്കാൻ ഇഷ്ടമുള്ള ഇവ ഏറെ ദൂരം തുടർച്ചയായി പറക്കാറില്ല. തേനുണ്ണുന്ന ശീലമുണ്ട്. നനഞ്ഞ മണ്ണിൽ നിന്ന് ലവണമുണ്ണാറുമുണ്ട്.

വയലറ്റ് കലർന്ന ആകാശനീലനിറമാണ് ചിറകുപുറത്തിന്. ഇടയ്ക്ക് വെളുത്ത ഛായ കാണാം. ഒരു ഇരുണ്ട നൂൽ വര നീല നിറത്തിന് അതിരിട്ടായി ഉണ്ട്. പെൺ ശലഭങ്ങൾക്ക് ഈ കരയുടെ വീതി കൂടുതലായിരിക്കും. ചാരകലർന്ന വെളുത്ത നിറമാണ് ചിറകിന്റെ അടിവശത്തിന്. ഒരു ഇരുണ്ട പുള്ളി, പിൻ ചിറകിന്റെ അടിവശത്തിനു ഏതാണ്ട് മദ്ധ്യഭാഗത്തായി ഉണ്ട്. ഈ സവിശേഷതായാണ് മറ്റുള്ള നീലിശലഭങ്ങളിൽ നിന്ന് സിംഹളനീലി വേറിട്ടുനിൽക്കുന്നത്.



</doc>
<doc id="232097" url="https://ml.wikipedia.org/wiki?curid=232097" title="ഷെയ്ഖ് മുജീബുർ റഹ്‌മാൻ">
ഷെയ്ഖ് മുജീബുർ റഹ്‌മാൻ

ഷേയ്ഖ് മുജീബ് ഉർ റഹ്‌മാൻ ( "Shekh Mujibur Rôhman") (മാർച്ച് 17, 1920 – ആഗസ്ത് 15, 1975) ബംഗാളി രാഷ്ട്രീയനേതവാണ്. ബംഗ്ലാദേശിന്റെ സ്ഥാപകനായറിയപ്പെടുന്നു. അവാമി ലീഗിന്റെ ലീഗിന്റെ ആദ്യകാല നേതാക്കളിലൊരാൾ, ബംഗ്ലാദേശിന്റെ ആദ്യപ്രസിഡന്റ്, പിന്നീട് ബംഗ്ലാദേശിന്റെ പ്രധാനമന്ത്രി. ഷേയ്ഖ് മുജീബ് എന്നാണ് അദ്ദേഹം പൊതുവെ അറിയപ്പെടുന്നത്. (ചുരുക്കി മുജീബ് എന്നും മുജീബുർ എന്നും പറയാറുണ്ട്). ഔദ്യോഗികമായി ബംഗബന്ധു എന്നാണറിയപ്പെടുന്നത്.(বঙ্গবন্ধু "Bôngobondhu", ""Friend of Bengal""). അദ്ദേഹത്തിന്റെ ഇളയ മകൾ ഷേയ്ഖ് ഹസീനയാണ് അവാമി ലീഗിന്റെ ഇപ്പോഴത്തെ നേതാവും നിലവിലെ ബംഗ്ലാദേശ് പ്രധാനമന്ത്രിയും.

ഒരു സാധാരണ മധ്യവർഗ്ഗകുടുംബത്തിൽ ജനിച്ച മുജീബ് കൽക്കത്ത സർവ്വകലാശാലയിലാണ് നിയമവും പൊളിറ്റിക്കൽ സയൻസും പഠിച്ചത്. തന്റെ രാഷ്ട്രീയ ജീവിതം ആരംഭിച്ചത് 1949-ൽ അവാമി ലീഗിന്റെ സ്ഥാപകനേതാക്കളിലൊരാളായാണ്. ഇന്ത്യയുടെ വിഭജനത്തിനുശേഷം നിലവിൽ വന്ന കിഴക്കൻ പാകിസ്താന്റെ സ്വയംഭരണത്തിനുവേണ്ടിയായിരുന്നു അവാമി ലീഗിന്റെ പോരാട്ടം.


</doc>
<doc id="232108" url="https://ml.wikipedia.org/wiki?curid=232108" title="പള്ളത്തി">
പള്ളത്തി

കരിമീനോട് സാദൃശ്യമുള്ള ഒരു ചെറിയ ശുദ്ധജലമത്സ്യമാണ് പള്ളത്തി ( Orange_chromide). ശാസ്ത്രനാമം : Etroplus maculatus. ചെറിയ തോടുകളിലും അരുവികളിലും തണ്ണീർത്തടങ്ങളിലും കാണപ്പെടുന്ന ഈ മത്സ്യത്തിനു കരിമീനേക്കാൾ വലിപ്പം കുറവാണ്.ഏകദേശം 6 സെന്റി മീറ്റർ വരെ വലിപ്പം കണ്ടുവരുന്നു. മഞ്ഞപ്പള്ളത്തി, കറുത്ത പള്ളത്തി എന്നിങ്ങനെ രണ്ടിനം പള്ളത്തികളുണ്ട്. ജലാശയങ്ങളിൽ അരികുകളിലും അടിത്തട്ടിലുമായാണ് ഇവയെ കൂടുതലായി കാണപ്പെടുക. ചൂണ്ടയിട്ടാൽ ഓടിവന്ന് കൊത്തുന്ന ശീലമുണ്ട് ഇവയ്ക്ക്. കൂട്ടമായി സഞ്ചരിക്കുന്ന ശീലമുണ്ട് പള്ളത്തികൾക്ക്. 

Orange chromide, புரடி, புராடி, சல்லிக் காசு, പള്ളത്തി, പള്ളത്തീ, செல்லிகாசு, പള്ളത്തി , Baroti, Boorakas, Burakasu, Challai, Chillakasu, Cundahla, Devuenachepa, Kalunder, Matak, Orange chromid, Pallathi, Paradi, Pullattay, Puradi, Sellakasu, Sellekasu, Shellel, Spotted etroplus, Thikree വടകര പ്രദേശങ്ങളിൽ പ്രാച്ചി എന്ന പേരിൽ അറിയപ്പെടുന്നു. കൊല്ലം ജില്ലയിലെ അഷ്ടമുടി കായലിന്റെ തീര പ്രദേശങ്ങളായ പടപ്പക്കര, കുമ്പളം തുടങ്ങിയ സ്ഥലങ്ങളിൽ മലങ്കണ്ണൻ എന്നു വിളിയ്ക്കപ്പെടുന്നു.

https://www.krishipadam.com/kerala-river-fish/


</doc>
<doc id="232121" url="https://ml.wikipedia.org/wiki?curid=232121" title="കൊഴുപ്പിച്ച കരൾ">
കൊഴുപ്പിച്ച കരൾ

ആൺവാത്തയേയോ താറാവിനേയോ പ്രത്യേകമായി ഭക്ഷണം കൊടുത്ത് വളർത്തി അവയുടെ കരൾ വലുതാക്കി ഉണ്ടാക്കുന്ന ഒരു ഭക്ഷണവിഭവമാണ് കൊഴുപ്പിച്ച കരൾ അല്ലെങ്കിൽ ഫോയി ഗ്രാസ്(). നിർബന്ധിതമായി തീറ്റക്കുഴലുകളിലൂടെ തീറ്റകൊടുത്തു വളർത്തുന്ന താറാവിന്റേയോ വാത്തയുടേയോ കരൾ എന്നാണ് ഫ്രാൻസിലെ നിയമം അനുസരിച്ച്, ഫോയി ഗ്രാസ് എന്നതിന്റെ നിർവ്വചനം. എന്നിരുന്നാലും സ്പെയിനിലും മറ്റു ഫ്രാൻസിതര രാജ്യങ്ങളിലും ഇത് തീറ്റക്കുഴലുകളിലൂടെയുള്ള നിർബന്ധിത ഭക്ഷണത്തിലൂടെയല്ലാതെ പ്രകൃതിദത്തമായ ഭക്ഷണ രീതികളിലും ഉണ്ടാക്കപ്പെടുന്നുണ്ട്.

ഇതിനായി വളർത്തുന്ന പക്ഷികളെ പ്രത്യേകമായി ഉണ്ടാക്കിയ കൂടുകളിലാക്കുന്നു. ഒരു പൈപ്പ് അവയുടെ തൊണ്ടയിലേക്ക് ശക്തിയോടെ ഇറക്കുന്നു. അതിൽക്കൂടി 2 കിലോഗ്രാമോളം ധാന്യവും കൊഴുപ്പും നിർബന്ധപൂർവ്വം കടത്തിവിടുന്നു. ഒരു ദിവസം രണ്ടുമൂന്നും തവണവീതം രണ്ടുമൂന്നു ആഴ്ചയോളം ഇങ്ങനെ ചെയ്യുന്നു. തൽഫലമായി അനങ്ങാനാവാതെ ആന്തരാവയവങ്ങൾ ഏതാണ്ട് പ്രവർത്തനരഹിതമായി മരണത്തോളമെത്തുന്ന ഇവയെ കൊന്ന് വളരെയധികം വലിപ്പം വച്ച കരൾ ശേഖരിച്ച് ഉണ്ടാക്കുന്ന ഒരു വിഭവമാണ് കൊഴുപ്പിച്ച കരൾ.


</doc>
<doc id="232127" url="https://ml.wikipedia.org/wiki?curid=232127" title="തൃത്താല കേശവപ്പൊതുവാൾ">
തൃത്താല കേശവപ്പൊതുവാൾ

മധ്യ കേരളത്തിലെ പ്രസിദ്ധരായ ചെണ്ട തായമ്പക വിദ്വാന്മാരിൽ ഒരാളായിരുന്നു തൃത്താല കേശവൻ എന്ന തൃത്താല കേശവ പൊതുവാൾ.

തായമ്പക കൂടാതെ കഥകളി മേളം, പഞ്ചവാദ്യം, ഇടയ്ക്കവായന, വില്ലിന്മേൽതായമ്പക, ക്ഷേത്ര ആചാരങ്ങളിലെ പ്രധാന ഇനമായ വലിയപാണി, കൊട്ടിപ്പാടി സേവ എന്നിവയിലും അദ്ദേഹം ശ്രദ്ധേയനായിരുന്നു. തായമ്പകയിലെ മലമക്കാവ് ശൈലിയുടെ ഉപജ്ഞാതാക്കളിൽ ഒരാളായിരുന്നു കേശവ പൊതുവാൾ. മറ്റ് ശൈലികളുടെ ശക്തിയും സൗന്ദര്യവും തന്റെ വാദനത്തിൽ നിലനിർത്തിക്കൊണ്ടുതന്നെ പുതിയ പ്രയോഗങ്ങൾ സന്നിവേശിപ്പിച്ചതാണ് തൃത്താല കേശവ പ്പൊതുവാൾ തായമ്പകയിലെ അത്ഭുതമായി മാറിയത്.

1988 ഫിബ്രവരി എട്ടിന് അമ്പതാം വയസ്സിൽ ഇദ്ദേഹം അന്തരിച്ചു.

തൃത്താല കേശവന്റെ ജീവിതത്തെ ആസ്പദമാക്കി ജയറാം, ഷാജി എൻ. കരുൺ എന്നിവർ ചേർന്ന് ഒരു സിനിമ നിർമ്മിക്കുന്നുണ്ട്. 


</doc>
<doc id="232134" url="https://ml.wikipedia.org/wiki?curid=232134" title="കറുത്ത ഓടൽ">
കറുത്ത ഓടൽ

പശ്ചിമഘട്ടത്തിലെ 1800 മീറ്റർ വരെ ഉയരമുള്ള മലകളിൽ വളരുന്ന വലിയ നിത്യഹരിത ആരോഹിസസ്യമാണ് കറുത്ത ഓടൽ. . ഏഷ്യയിലെങ്ങും കാണുന്നുണ്ട്. കുരുവിൽ നിന്നും ഭക്ഷ്യയോഗ്യമായ ഒരു എണ്ണ ലഭിക്കുന്നുണ്ട്.



</doc>
<doc id="232140" url="https://ml.wikipedia.org/wiki?curid=232140" title="വെള്ളയോടൽ">
വെള്ളയോടൽ

പശ്ചിമഘട്ടത്തിലെ കാടുകളിലെല്ലാം കാണപ്പെടുന്ന വലിയ ഒരു ആരോഹിയാണ് വെള്ളയോടൽ എന്ന വെളുത്തഓടൽ.. വെള്ളയോടൽ, വള്ളിയോടൽ, ഓടൽ, ഓട എന്നെല്ലാം അറിയപ്പെടുന്നു. കടുത്ത ഓറഞ്ച് നിറത്തിൽ തൂങ്ങിക്കിടക്കുന്ന കായകളുടെ ഉള്ളിൽ കടുപ്പമേറിയ ഒറ്റ വിത്തുണ്ട്. വിത്തിൽ നിന്നും ഒരു എണ്ണ ലഭിക്കുന്നു. പലവിധ ഔഷധഗുണമുള്ള ഒരു സസ്യമാണ് വെളുത്തഓടൽ.



</doc>
<doc id="232155" url="https://ml.wikipedia.org/wiki?curid=232155" title="ഫെർമയുടെ അവസാന സിദ്ധാന്തം">
ഫെർമയുടെ അവസാന സിദ്ധാന്തം

"a" + "b" = "c" എന്ന സമവാക്യത്തിൽ n ന്റെ മൂല്യം രണ്ടിൽ കൂടുതലായ പൂർണ്ണസംഖ്യയാണെങ്കിൽ ഈ സമവാക്യത്തിനു നിർദ്ധാരണമായി 'a', 'b', 'c' എന്ന മൂന്നു ധനപൂർണ്ണസംഖ്യകൾ ഉണ്ടാവുക അസാധ്യമാണ് എന്ന സിദ്ധാന്തമാണ് ഫെർമയുടെ അവസാന സിദ്ധാന്തം എന്ന പേരിൽ അറിയപ്പെടുന്നത്. ഈ സിദ്ധാന്തം തെളിയിക്കാനായി മൂന്ന് നൂറ്റാണ്ടിലേറെയായി നടന്ന ശ്രമങ്ങൾ ഗണിതശാസ്ത്രത്തിൽ പല മുന്നേറ്റങ്ങൾക്കും വഴിയൊരുക്കി.

1637 ൽ ഡയോഫാന്റസിന്റെ അരിത്തമെറ്റിക്ക എന്ന പുസ്തകത്തിന്റെ മാർജിനിൽ സുപ്രസിദ്ധ സംഖ്യാസിദ്ധാന്തികനായ പിയർ ഡി ഫെർമ എഴുതിവെച്ച ഒരു കുറിപ്പിനെയാണ് ഗണിതശാസ്ത്ര ചരിത്രകാരന്മാർ ഫെർമായുടെ അവസാന സിദ്ധാന്തം എന്ന് വിശേഷിപ്പിക്കുന്നത്. ലത്തീൻ ഭാഷയിൽ എഴുതിയ ഈ കുറിപ്പിന്റെ ഉള്ളടക്കം ഇപ്രകാരമാണ് :

മലയാളം തർജിമ :
ഇതിന്റെ ഔപചാരിക നിർവചനമിപ്രകാരമാണ് (formal definition) :
"a" + "b" = "c"
എന്ന സമവാക്യത്തിൽ n ന്റെ മൂല്യം രണ്ടിൽ കൂടുതലായ പൂർണ്ണസംഖ്യയാണെങ്കിൽ ഈ സമവാക്യത്തിനു ചേരുന്ന 'a', 'b', 'c' എന്ന മൂന്നു ധനപൂർണ്ണസംഖ്യകൾ ഉണ്ടാവുക അസാധ്യമാണ്.

ഫെർമാ 1665- ൽ മരണമടഞ്ഞു. അതിനു മുൻപ് അദ്ദേഹം n = 4 എന്ന മൂല്യത്തിനുള്ള ഒരു തെളിവല്ലാതെ വേറെ തെളിവൊന്നും പ്രസിദ്ധീകരിച്ചില്ല. ഈ സിദ്ധാന്തത്തിന്റെ തെളിവു എന്തായിരിക്കും എന്ന ചിന്ത പിന്നീട് മുന്നൂറ്റമ്പത് വർഷത്തോളം ഗണിതശാസ്ത്രജ്ഞന്മാരുടെ ജിജ്ഞാസയെ ഉണർത്തി. ഒറ്റ നോട്ടത്തിൽ ലളിതമായ ഈ പ്രശ്നത്തിന് ലളിതമായ പരിഹാരം എവിടെയോ ഒളിഞ്ഞിരിക്കുന്നു എന്ന് പലരും വിശ്വസിച്ചു, അത് കണ്ടുപിടിക്കാനുള്ള ശ്രമം സംഖ്യാസിദ്ധാന്തത്തിൽ മറ്റ് പല കണ്ടു പിടിത്തങ്ങൾക്കും വഴി തെളിച്ചു. ഒടുവിൽ 1995- ൽ ഇംഗ്ലണ്ടിലെ ഒരു ഗണിത ശാസ്ത്രജ്ഞനായ സർ ആൻഡ്രൂ വൈൽസ് (Andrew Wiles) ഇതിന് ഒരു സമ്പൂർണ്ണമായ തെളിവ് പ്രസിദ്ധീകരിച്ചു. വൈൽസിന്റെ തെളിവ് നൂറ് പേജിലേറെ ദൈർഘ്യമുള്ളതും ഇരുപതാം നൂറ്റാണ്ടിനു ശേഷമുണ്ടായ പല ഗണിത ശാസ്ത്ര കണ്ടുപിടിത്തങ്ങളെ അവലംബിച്ചതുമായിരുന്നു. ഇക്കാരണങ്ങളാൽ ഫെർമായുടെ കൈയിൽ വ്യക്തമായ തെളിവ് ഇല്ലായിരുന്നു എന്നും, ഒരു തെറ്റിദ്ധാരണയുടെ പുറത്താവാം ആ കുറിപ്പെഴുതിയതെന്നും പല ഗണിത ശാസ്ത്ര ചരിത്രകാരന്മാർക്ക് അഭിപ്രായമുണ്ട്. 



</doc>
<doc id="232186" url="https://ml.wikipedia.org/wiki?curid=232186" title="ഘാതകവധം">
ഘാതകവധം

മലയാളത്തിലെ ആദ്യകാല നോവലുകളിലൊന്നാണ് 1877-ൽ പുറത്തിറങ്ങിയ ഘാതകവധം. സി.എം.എസ്. മിഷണറി പ്രവർത്തകയായിരുന്ന കോളിൻസ് മദാമ്മ ഇംഗ്ലീഷിൽ രചിച്ച നോവൽ അവരുടെ ഭർത്താവും കോട്ടയം സി.എം.എസ്. കോളേജിന്റെ പ്രിൻസിപ്പലുമായിരുന്ന റിച്ചാർഡ് കോളിൻസാണ് ഘാതകവധം എന്ന പേരിൽ മലയാളത്തിലേക്ക് മാറ്റിയത്. പത്തൊമ്പതാം നൂറ്റാണ്ടിലെ ക്രിസ്ത്യാനി കുടുംബങ്ങളിലെ ജീവിതരീതികൾ പ്രതിപാദിക്കുന്ന സാമൂഹ്യപ്രസക്തിയുള്ള ഈ കൃതിയിലെ മുഖ്യവിഷയം സ്ത്രീധനമാണ്.

"സ്ലെയർ സ്ലൈൻ" () എന്ന പേരിൽ ഇംഗ്ലീഷ് ഭാഷയിലാണ് 1859-ൽ കോളിൻസ് മദാമ്മ ഇത് എഴുതിത്തുടങ്ങിയത്. അവരുടെ മരണശേഷം ഭർത്താവായ റിച്ചാർഡ് കോളിൻസ് ഇത് എഴുതിപ്പൂർത്തിയാക്കുകയും 1864-ൽ കോട്ടയം സെമിനാരിയിൽ നിന്ന് പ്രസിദ്ധപ്പെടുത്തിയിരുന്ന വിദ്യാസംഗ്രഹം എന്ന മാസികയിൽ ഇംഗ്ലീഷ് ഭാഷയിൽ പ്രസിദ്ധീകരിക്കുകയും ചെയ്തു 1877-ൽ ഘാതകവധം എന്ന പേരിൽ മലയാളപരിഭാഷയും റിച്ചാർഡ് കോളിൻസ് പുറത്തിറക്കി. മലയാളത്തിലെ ആദ്യനോവലായും ഘാതകവധം പരിഗണിക്കപ്പെടാറുണ്ട്.


</doc>
<doc id="232192" url="https://ml.wikipedia.org/wiki?curid=232192" title="സുഭാഷിതം">
സുഭാഷിതം

സുഷ്ടു ഭാഷിതം സുഭാഷിതം.ശോഭനം ഭാഷിതം സുഭാഷിതം എന്ന് പറയുന്നു. 
നല്ല പറച്ചിൽ എന്നാണ് സുഭാഷിത ശബ്‌ദ തിന്റെ അർഥം. നന്നായി പറയപ്പെട്ടതാണ് സുഭാഷിതം.
പേരിൽ സാമ്യം മാത്രമേ ഉള്ളു. 
സംസ്‌കൃത സുഭാഷിതങ്ങളും ആയി അവക്ക് യാതൊരു ബന്ധവും ഇല്ല. 
സു ഭാഷിതങ്ങൾ കാണാതെ പഠിക്കുന്നത് പുരാതന ഭാരതീയർ അത്യാവശ്യം ആയി കണ്ടിരുന്നു. ജീവിതത്തിൽ പല പ്രതിസന്ധി ഘട്ടത്തിലും സുഭാഷിതങ്ങളിലെ ആശയങ്ങൾ മാർഗദീപകങ്ങൾ ആയി മാറുന്നു 
സുഭാഷിതത്തിലെ ആശയങ്ങൾ അതുകൊണ്ട് ജീവിതത്തിൽ ഉപയോഗപെടുമായിരുന്നു. സംസ്കൃതത്തിലും മലയാളത്തിലും ആയിരക്കണക്കിന് സുഭാഷിതങ്ങൾ ലഭ്യമാണ്.

</doc>
<doc id="232199" url="https://ml.wikipedia.org/wiki?curid=232199" title="കെട്ടുകല്യാണം">
കെട്ടുകല്യാണം

പത്തൊമ്പതാം നൂറ്റാണ്ടിൽ കേരളത്തിലെ നായർ, ഈഴവർ തുടങ്ങിയ ചില സമുദായങ്ങളിൽ നിലനിന്നിരുന്ന ഒരു ആചാരമാണ് കെട്ടുകല്യാണം അഥവാ താലികെട്ടുകല്യാണം. മെൻസസ് ആവുംമുമ്പ് പെൺകുട്ടികളെ ഏതെങ്കിലും ബ്രാഹ്മണനെക്കൊണ്ടോ സമുദായത്തിലെതന്നെ പ്രമുഖരായവരെക്കൊണ്ടോ താലികെട്ടിക്കുന്ന ചടങ്ങായിരുന്നു നായന്മാർക്കിടയിലുണ്ടായിരുന്നത്. ഈഴവർക്കിടയിൽ താലികെട്ട് നിർവ്വഹിച്ചിരുന്നത്, പുരുഷന്മാർക്കു പകരം മറ്റേതെങ്കിലും സ്ത്രീയായിരുന്നു. വിവാഹച്ചടങ്ങിനേക്കാൾ പ്രാധാന്യം ഈ ചടങ്ങിനുണ്ടായിരുന്നു.

കെട്ടുകല്യാണം നടത്തിയതുകൊണ്ട് പെൺകുട്ടി പുരുഷന്റെ ഭാര്യയാകുന്നില്ല. ബാല്യത്തിൽനിന്ന് യൗവനത്തിലേക്ക് അവൾ കടന്നുവെന്നുള്ള പ്രഖ്യാപനം മാത്രമാണിത്. വളരെ നീണ്ടതും ചിലവേറിയതുമായ ആഘോഷമായിരുന്നതുകൊണ്ട് തറവാടുകളിൽ മാസമുറയാകാറായ പെൺകുട്ടികളുടെ താലികെട്ടുകല്യാണം ഒരുമിച്ചുനടത്തുന്ന രീതിയും പതിവായിരുന്നു. താലികെട്ടിക്കഴിഞ്ഞ പെൺകുട്ടി 'അമ്മയായി' എന്നായിരുന്നു ചൊല്ല്. സാമ്പത്തികസ്ഥിതി കുറഞ്ഞ കുടുംബങ്ങൾ ചെറിയതോതിൽ കെട്ടുകല്യാണം നടത്തിയിരുന്നു. പെൺകുട്ടിയുടെ അമ്മതന്നെ താലികെട്ടുകയോ ഒരു ബൊമ്മയെ അടുത്തിരുത്തിയശേഷം ഏതെങ്കിലും സ്ത്രീകളായ ബന്ധുക്കൾ താലികെട്ടുകയോ ചെയ്യുന്ന രീതികൾ നിലവിലുണ്ടായിരുന്നു.

കെട്ടുകല്യാണം അസന്മാർഗ്ഗികമാണെന്നും, അത് ബ്രാഹ്മണരോട് വിധേയത്വം കാട്ടുന്നുവെന്നും, ഇത് ഭാരിച്ച ചിലവിനിടയാക്കുന്നു എന്നും വിമർശനങ്ങളുയർത്തി, ഇരുപതാം നൂറ്റാണ്ടിന്റെ ആരംഭത്തിൽത്തന്നെ സമുദായപരിഷ്ക്കർത്താക്കൾ കെട്ടുകല്യാണത്തെ എതിർത്തു. കാലക്രമേണ ഈ ആചാരം പ്രചാരത്തിലല്ലാതായി.



</doc>
<doc id="232203" url="https://ml.wikipedia.org/wiki?curid=232203" title="ഡൈനാമിക് കണക്റ്റിവിറ്റി പ്രശ്നം">
ഡൈനാമിക് കണക്റ്റിവിറ്റി പ്രശ്നം

ഇതൊരു രസകരമായ കമ്പ്യൂട്ടർപ്രശ്നമാണൂ. ഈ പ്രശ്നത്തിൽ ഒരു കൂട്ടം വസ്തുക്കൾ തമ്മിൽ നേരിട്ടോ അല്ലാതെയോ ബന്ധമുണ്ടോ എന്നു മനസ്സിലാക്കുക, വസ്തുക്കൾ തമ്മിൽ ബന്ധങ്ങൾ/പാത്ത്/കണക്ഷൻ സൃഷ്ടിയ്ക്കുക തുടങ്ങിയ വിഷയങ്ങളെ കൈകാര്യം ചെയ്യുന്നു. നിരവധി കമ്പ്യൂട്ടർഅൽഗരിതങ്ങൾ ഈ പ്രശ്നത്തെ വിശദീകരിയ്ക്കാനും, പരിഹരിയ്ക്കാനുമായി വികസിപ്പിച്ചെടുത്തിട്ടുണ്ട്.

ഉദാഹരണമായി 0 1 2 3 4 തുടങ്ങിയവ ഒരു കൂട്ടം വസ്തുക്കളാണെന്നിരിയ്ക്കട്ടെ. 

Union(0,4) എന്ന ഫൺക്ഷൻ പൂജ്യത്തിനും, നാലിനും ഇടയിൽ ബന്ധിപ്പിയ്കുന്ന പാലം പണിയുന്നു.
Union(1,3) എന്ന ഫൺക്ഷൻ ഒന്നിനും, മൂന്നിനും ഇടയിൽ ബന്ധിപ്പിയ്കുന്ന പാലം പണിയുന്നു.

Connected(0,4) എന്ന ഫൺക്ഷൻ പൂജ്യത്തിനും നാലിനും ഇടയിൽ നേരിട്ടോ അല്ലാതെയോ ബന്ധമുണ്ടോ എന്നു പരിശൊധിയ്ക്കുന്നു. (ഉത്തരം അതെ എന്നാണല്ലോ.)

Connected(1,4) എന്ന ഫൺക്ഷൻ ഒന്നിനും നാലിനും ഇടയിൽ നേരിട്ടോ അല്ലാതെയോ ബന്ധമുണ്ടോ എന്നു പരിശൊധിയ്ക്കുന്നു. (ഉത്തരം അല്ലാ എന്നാണല്ലോ.)

Union(1,4) എന്ന ഫൺക്ഷൻ ഒന്നിനും, നാലിനും ഇടയിൽ ബന്ധിപ്പിയ്കുന്ന പാലം പണിയുന്നു.(തദ്വാരാ 0,1,3,4 എന്ന വസ്തുക്കൾ തമ്മിൽ ബന്ധപ്പെടുന്നു! 0 3 എന്ന വസ്തുക്കൾ നേരിട്ടല്ലാതെയാണൂ ബന്ധപ്പെട്ടിരിയ്ക്കുന്നത്.)

നാം നിത്യേനയെന്ന വണ്ണം ഇടപെടുന്ന പല കാര്യങ്ങളും ഈ പ്രശ്നവുമായി ബന്ധപ്പെട്ടാണിരിയ്ക്കുന്നത്! ചുവട്ടിലുള്ളവ ചില ഉദാഹരണങ്ങൾ മാത്രം


ഏറ്റവും മികച്ച രീതിയിൽ ഈ പ്രശ്നത്തെ പരിഹരിയ്ക്കുക എന്നത് ആ കമ്പ്യൂട്ടർ എഞ്ചിനീയറുടെ മുന്നിലുള്ള വെല്ലുവിളി. പലവിധത്തിലുള്ള അൽഗരിതങ്ങളും ഇതിനായി അവർ വികസിപ്പിച്ചെടുത്തിട്ടുണ്ട്. ചുവടെ കൊടുത്തിരിയ്ക്കുന്നത് അത്തരം ചില അൽഗരിതങ്ങളാണു. ഈ അൽഗരിതങ്ങളോരോന്നും മേൽ ചൊന്ന രണ്ട് കർത്തവ്യങ്ങളും(union, connected) ചെയ്യുന്നവയാണു. മെച്ചപ്പെട്ട രീതിയിൽ ഇവ ചെയ്യുന്നതിനായി ഈ അൽഗരിതങ്ങളോരോന്നും വസ്തുക്കളെ പ്രത്യേക രീതിയിൽ ക്രമീകരിക്കുന്നു.


യൂണിയൻ, കണക്റ്റഡ് എന്ന രണ്ട് കർത്തവ്യങ്ങളും ഈ അൽഗരിതം ചെയ്യുന്നുണ്ടെങ്കിലും, രണ്ട് വസ്തുക്കൾ തമ്മിൽ നേരിട്ടോ അല്ലാതെയോ ബന്ധമുണ്ടോയെന്ന്(കണക്റ്റ്ഡ് എന്ന് വിശേഷിപ്പിച്ച ഓപ്പറേഷൻ) പരിശോധിക്കുകയെന്നതാണീ അൽഗരിതത്തിന്റെ പ്രധാന ഉദ്ദേശലക്ഷ്യം. (“പാലമുണ്ടോന്ന് പെട്ടെന്ന് പറയഡോ അൽഗരിതം” എന്നീ അൽഗരിതത്തെ വേണമെങ്കിൽ വിശേഷിപ്പിയ്ക്കാം.)

Id[] എന്ന അറയിൽ 10 അക്കങ്ങൾ കൊള്ളാമെന്നിരിയ്ക്കട്ടെ. അറേയിലെ വാല്യുകൾ താഴെകൊടുത്തിര്യ്കുന്ന പോലെയാണു.

Id[0], id[5], id[6] എന്നീ അറേ വാല്യുക്കൾ തുല്യമാണു. അതായത്, 0, 5, 6 എന്നീ വസ്തുക്കൾ/ പരസ്പരം ബന്ധട്ട്റ്റിരിയ്ക്കുന്നു!

അതു പോലെ Id[1], id[2], id[7] എന്നീ അറേ വാല്യുക്കൾ തുല്യമാണു. അതായത്, 1, 2, 7 എന്നീ വസ്തുക്കൾ/ പരസ്പരം ബന്ധട്ട്റ്റിരിയ്ക്കുന്നു!
അതു പോലെ Id[3], id[4], id[8], id[9] എന്നീ അറേ വാല്യുക്കൾ തുല്യമാണു. അതായത്, 3, 4, 8, 9 എന്നീ വസ്തുക്കൾ/ പരസ്പരം ബന്ധട്ട്റ്റിരിയ്ക്കുന്നു!

class QuickFind

Connected ഫണക്ഷൻ രണ്ട് വസ്തുക്കൾ തമ്മിൽ ബന്ധമുണ്ടോയെന്ന് മാത്രം പരിശോധിയ്ക്കുന്നു. മുൻ ചൊന്ന ഉദാഹരണത്തിൽ വിശദീകരിച്ചത് പോലെ അറേയിലെ p ഇന്ദെക്സിലും, q ഇന്ദെക്സിലും ഒരേ വാല്യു ഉണ്ടോ എന്ന് പരിശോധിച്ചാണിത് നടപ്പിലാക്കുന്നത്.

Union ഫൺക്ഷൻ ബന്ധപ്പെടുത്തേണ്ട വസ്തുക്കളിൽ ഒരേ അറേ വാല്യുവരത്തക്കവണ്ണം ഡാറ്റാസ്റ്റ്രക്ച്ചറിനെ മൊത്തത്തിൽ പുന:ക്രമീകരിയ്ക്കുന്നു. അതായത് p, q എന്നിവ ബന്ധിപ്പിയ്ക്കണമെന്നിരിയ്ക്കട്ടെ, അറേയിലെ p ഇന്ദെക്സിലും, q ഇന്ദെക്സിലും ഒരേ വാല്യുവരത്തക്കവണ്ണം മൊത്തം അറേവാല്യുവും പുന:ക്രമീകരിയ്ക്കുന്നു.

Connected ഫൺക്ഷൻ വളരെ എളുപ്പമാണൂ. അതിന്റെ സങ്കീർണ്ണത/കോംബ്ലക്സിറ്റി O(1) ആണു.

അതേ സമയം union ഫൺക്ഷൻ വളരെ കുഴപ്പമേറിയതാണൂ. ഓരോ ബന്ധപ്പെടുത്തലിനും, അറേ മൊത്തത്തിൽ ഒരിക്കലൂടെ കടന്നു പോയി മാറ്റങ്ങൾ വരുത്തേണ്ടതായി വരുന്നു. അപ്പോൾ N വസ്തുക്കൾ തമ്മിൽ ബന്ധപ്പെടുത്തണമെങ്കിൽ N*N അതായത് N^2 തവണ അറേയിലൂടെ കടന്ന് പോകേണ്ടതായി വരുന്നു. അതായത്, അൽഗരിതത്തിന്റെ സങ്കീർണ്ണത O(N^2) ആണു. വളരെ മോശപ്പെട്ടതെന്ന് വിളിയ്ക്കാവുന്ന ഒരു പ്രശ്നപരിഹാരമാർഗ്ഗമാണിതെന്നതിനുള്ള സൂചനയാണീ സങ്കീർണ്ണതാ നംബർ.

ഉദാഹരണത്തിനു, 100000 വസ്തുക്കൾ തമ്മിൽ ബന്ധിപ്പിയ്ക്കാൻ ഈ അൽഗരിതത്തിനു 10000000000 തവണ മാറ്റങ്ങൾ വരുത്തേണ്ടതായിരിയ്ക്കുന്നു! ബില്യൺ(100 കോടി) വസ്തുക്കളെ തമ്മിൽ ബന്ധപ്പെടുത്താനീ അൽഗരിതം ചിലപ്പോൾ 30 കൊല്ലം എടുക്കുമത്രേ! നേരത്തെ കൊടുത്ത ഉദാഹരണങ്ങളിൽ ബില്യൺ എന്നുള്ളത് അത്ര വലിയ ഒരു അക്കമൊന്നുമല്ലയെന്ന് മനസ്സിലാകുംബോളാണീതിന്റെ കുഴപ്പം വ്യക്തമാകുന്നത്. മികച്ച കമ്പ്യൂട്ടർഹാർഡ്വെയർ ഉണ്ടായാലും മോശം അൽഗരിതമാണൂ ഉപയോഗിയ്ക്കുന്നതെങ്കിൽ, യാതൊരു പ്രയോജനവും ഇല്ല എന്നതാണു ഇവിടെ മനസ്സിലാകുന്ന ഒരു പ്രധാന കാര്യം.

ദ്വിമാന സമവാക്യത്തിൽ വരുന്ന സങ്കീർണ്ണതയുള്ള അൽഗരിതങ്ങൾ മികച്ചതല്ല എന്ന് മനസ്സിലാക്കിയതിനാൽ മറ്റ് മികച്ച പ്രശ്നപരിഹാര മാർഗ്ഗത്തിലേയ്ക്ക് കമ്പ്യൂട്ടർശാസ്ത്രകാരന്മാർ തിരിഞ്ഞു.

ക്വിക്ക് യൂണിയൻ അൽഗരിതം ഒരു ട്രീ സ്റ്റ്രക്ചറിൽ വസ്തുക്കളെ ക്രമീകരിക്കുകയാണു ചെയ്യുന്നത്. 

ഈ അൽഗരിതത്തിൽ, 2 വസ്തുക്കളെ തമ്മിൽ ബന്ധിപ്പിയ്ക്കണമെങ്കിൽ, രണ്ട് വസ്തുക്കളുടെയും പരമമായ മൂലം/റൂട്ട് കണ്ട് പിടിച്ച്, അവയിലൊന്നിന്റെ പരമമായ മൂലത്തിന്റെ/ റൂട്ടിന്റെ റൂട്ടായി രണ്ടാമത്തെ വസ്തുവിന്റെ പരമമായ മൂലത്തെ പ്രതിഷ്ടിയ്ക്കുന്നു. 

ഉദാഹരണത്തിനു, 3 4 എന്ന വസ്തുക്കളെ ബന്ധിപ്പിയ്ക്കണമെങ്കിൽ, 3 ഇന്റെ മൂലമായി/റൂട്ടായി 4ൽ ആക്കി മാറ്റുന്നു. അതിനായി അറേയിലെ 3എന്ന ഇൻഡക്സിലെ വാല്യു ആയി 4 നെ ക്രമീകരിയ്ക്കുന്നു.

2 വസ്തുക്കളുടെ പരമമായമൂലം തുല്യമാണെങ്കിൽ ഈ അൽഗരിതപ്രകാരം, അവ പരസ്പരം ബന്ധപ്പെട്ടിരികുന്നവയാണെന്ന് മനസ്സിലാക്കാവുന്നതാണു.

Id[] എന്ന അറയിൽ 10 അക്കങ്ങൾ കൊള്ളാമെന്നിരിയ്ക്കട്ടെ. അറേയിലെ വാല്യുകൾ താഴെകൊടുത്തിര്യ്കുന്ന പോലെയാണു എന്നിരിയ്ക്കട്ടെ

Id[0], Id[1], Id[5] എന്നീ അറേ വാല്യൂക്കൾ നോക്കുക. ഒന്ന് എന്ന വസ്തുവിന്റെ മൂലം പൂജ്യവും, 0 എന്ന വസ്തുവിന്റെ മൂലം 5ഉം, 5ന്റെ മൂലം 5 തന്നെയും ആയ രീതിയിലാണു ക്രമീകരണം. (ഇതൊരു ട്രീ സ്റ്റ്രക്ച്ചറാണെന്ന് ഓർക്കുക.) 0,1, 5 എന്നീ വസ്തുക്കളുടെ പരമമായ മൂലം എന്നത് 5 ആണൂ. 2 വസ്തുക്കളുടെ പരമമായമൂലം തുല്യമാണെങ്കിൽ ഈ അൽഗരിതപ്രകാരം, അവ പരസ്പരം ബന്ധപ്പെട്ടിരികുന്നവയാണു.

അതു പോലെ, Id[2], Id[7], Id[8], Id[9] എന്നീ അറേ വാല്യൂക്കൾ നോക്കുക. 2 എന്ന വസ്തുവിന്റെ മൂലം 7ഉം, 7ന്റെ മൂലം 8ഉം, 8ന്റെ മൂലം 9ഉം, 9ന്റെ മൂലം 9 തന്നെയും ആണു. (ഇതുമൊരു ട്രീ സ്റ്റ്രക്ച്ചറാണെന്ന് ഓർക്കുക.) 2,7,8,9 എന്നീ വസ്തുക്കളുടെ പരമമായ മൂലം എന്നത് 9 ആണൂ. (2 വസ്തുക്കളുടെ പരമമായമൂലം തുല്യമാണെങ്കിൽ ഈ അൽഗരിതപ്രകാരം, അവ പരസ്പരം ബന്ധപ്പെട്ടിരികുന്നവയാണു എന്നത് ഓർക്കുക)
അതു പോലെ, Id[3], Id[4], Id[6] എന്നീ അറേ വാല്യൂക്കൾ നോക്കുക. 3 എന്ന വസ്തുവിന്റെ മൂലം 4ഉം, 4ന്റെ മൂലം 6ഉം, 6ന്റെ മൂലം 6 തന്നെയും ആണു. (ഇതുമൊരു ട്രീ സ്റ്റ്രക്ച്ചറാണെന്ന് ഓർക്കുക.) 3,4, 6 എന്നീ വസ്തുക്കളുടെ പരമമായ മൂലം എന്നത് 6 ആണൂ. (2 വസ്തുക്കളുടെ പരമമായമൂലം തുല്യമാണെങ്കിൽ ഈ അൽഗരിതപ്രകാരം, അവ പരസ്പരം ബന്ധപ്പെട്ടിരികുന്നവയാണു എന്നത് ഓർക്കുക)

class QuickUnion

Connected ഫണക്ഷൻ രണ്ട് വസ്തുക്കൾ തമ്മിൽ ബന്ധമുണ്ടോയെന്ന് മാത്രം പരിശോധിയ്ക്കുന്നു. പരിശോധിയ്ക്കണ്ട രണ്ട് വസ്തുക്കളുടെ പരമമായ മൂലം/റൂട്ട് കണ്ട് പിടിച്ച് അവ രണ്ടും തുല്യമാണോയെന്ന് പരിശോധിച്ചാണിത് നടപ്പിലാക്കുന്നത്.

Union ഫൺക്ഷൻ ബന്ധപ്പെടുത്തേണ്ട വസ്തുക്കളുടെ രണ്ടിന്റെയും പരമമായ മൂലം കണ്ട് പിടിയ്ക്കുന്നു. എന്നിട്ട് ബന്ധപ്പെടുത്തെണ്ട വസ്തുവിക്കളുടെ ഒന്നിന്റെ പരമമായ മൂലം/റൂട്ട് ബന്ധപ്പെടേണ്ട രണ്ടാമത്തെ വസ്തുവിന്റെ പരമമായ റൂട്ടാക്കി മാറ്റി ട്രീ സ്റ്റ്രക്ച്ചറിനെ പുന:ക്രമീകരിയ്ക്കുന്നു. അതായത് p, q എന്നിവ ബന്ധിപ്പിയ്ക്കണമെന്നിരിയ്ക്കട്ടെ, p യുടെ റൂട്ട് വാല്യു r ഉം, qവിന്റെ s ഉം ആണെന്നിരിക്കട്ടെ.
ഇനി r ന്റെ റൂട്ട് വാല്യു ആയി s നിശ്ചയിക്കുന്നു(അറേയിലെ r ഇന്ദെക്സിലെ വാല്യു ആയി, s നെ നിശ്ചയിക്കുന്നുവെന്നർഥം)

ഈ അൽഗരിതം അൽപ്പം മെച്ചമാണെന്ന് തോന്നൽ ഉളവാക്കുമെങ്കിലും, അന്തിമ വിശകലനത്തിൽ നമ്മെ നിരാശപ്പെടുത്തികളയുകയാണു ചെയ്യുന്നത്. വിശകലനത്തിനു പല തരത്തിലുമൊരൽഗരിതത്തെ സമീപിയ്ക്കാവുന്നതാണു. അൽഗരിതം എത്തി ചേരാവുന്ന ഒരു പ്രത്യേക അവസ്ഥയാണു ചുവടെ കൊടുക്കുന്നത്.

10 എണ്ണമുള്ള ഒരറയിലെ വസ്തുക്കൾ തമ്മിൽ ബന്ധപ്പെടുത്തണമെന്നിരിയ്ക്കട്ടെ. 0 തൊട്ട് 8 വരെ യുള്ള വസ്തുക്കൾ രേഘീയമായി ബന്ധപ്പെട്ടിരിക്കുന്ന ഒരു അവസ്ഥയിൽ, 9 എന്ന വസ്തുവിനെ ഇതുമായി ബന്ധപ്പെടുത്തണമെങ്കിൽ, നാം അറേയിൽ മൊത്തം യാത്ര ചെയ്യേണ്ടിയിരിയ്ക്കുന്നു. അതായത് ഈ ഒരവസ്ഥയിൽ ഒരു വസ്തു മറ്റൊരു വസ്തുവുമായി ബന്ധപ്പെട്ടിട്ടുണ്ടോയെന്ന് മനസ്സിലാക്കാനും ഒരു വസ്തുവിനെ പുതുതായി കൂട്ടി ചേർക്കാനും ആ അറേയിലൂടെ മൊത്തം യാത്ര ചെയ്യണം! അപ്പോൾ N വസ്തുക്കൾ തമ്മിൽ ബന്ധപ്പെടുത്തണമെങ്കിൽ N*N അതായത് N^2 തവണ അറേയിലൂടെ കടന്ന് പോകേണ്ടതായി വരുന്നു. അതായത്, അൽഗരിതത്തിന്റെ സങ്കീർണ്ണത O(N^2) ആണു. ചുരുക്കി പറയുകയാണേൽ ക്വിക്ക് ഫൈൻഡ് അൽഗരിതത്തിനാരോപിച്ച കുറ്റങ്ങൾ വരാവുന്ന അവസ്ഥകൾ ഈ അൽഗരിതത്തിനും ഉണ്ടാകാം!

ക്വിക്ക് യൂണിയൻ അൽഗരിതത്തിലെ കുഴപ്പമെന്താണെന്നു വച്ചാൽ ട്രീ സ്റ്റ്രക്ച്ചറിനു വലിപ്പം ക്രമമായി വർദ്ധിക്കുന്നുവെന്നതാണൂ. വസ്തുക്കളെല്ലാം രേഘീയമായി ക്രമീകരിക്കപ്പെടുന്ന, അവസ്ഥയാണിതിലെ ഏറ്റവും മോശപ്പെട്ട അവസ്ഥ. വെയിറ്റഡ് ക്വിക്ക് യൂണിയൻ അൽഗരിതത്തിൽ രണ്ട് ട്രീകൾ പരസ്പരം ബന്ധപ്പെടുത്തുംബോൾ രണ്ട് ട്രീകളുടെയും ആഴം പരിശോധിച്ച്, അവയിലെ ചെറിയ ട്രീയുടെ മൂലമായി വലിയ ട്രീയുടെ മൂലത്തെ പ്രതിഷ്ടിയ്ക്കുന്നു. ക്വിക്ക് യൂണിയൻ അൽഗരിതത്തിലുണ്ടാക്കിയ ഈയൊരു ചെറിയ മാറ്റം വഴി ഉണ്ടാക്കുന്ന നേട്ടം ചില്ലറയല്ല! (മേൽപ്പറഞ്ഞതുപോലെ രണ്ട് വസ്തുക്കൾ തമ്മിലുള്ള ബന്ധം ഉണ്ടാക്കുംബോൾ, ട്രീ സ്ട്രക്ച്ചറിന്റെ ആഴം ഒരുപാട് വർദ്ധിയ്ക്കാതെ നോക്കുന്നതിനാൽ ഈ അൽഗരിതത്തിനെ “പെട്ടെന്ന് ചെറിയ പാലം പണിയഡോ അൽഗരിതം” എന്നു വേണേൽ വിളിയ്ക്കാം)

class WeightedQuickUnion

Connected ഫണക്ഷൻ ക്വിക്ക് യൂണിയൻ അൽഗരിതത്തിലുള്ളതു പോലെ തന്നെയാണു. ബന്ധം നിലവിലുണ്ടോയെന്ന് പരിശോധിയ്ക്കണ്ട രണ്ട് വസ്തുക്കളുടെ പരമമായ മൂലം/റൂട്ട് കണ്ട് പിടിച്ച് അവ രണ്ടും തുല്യമാണോയെന്ന് പരിശോധിച്ചാണിത് നടപ്പിലാക്കുന്നത്.

Union ഫൺക്ഷൻ ബന്ധപ്പെടുത്തേണ്ട വസ്തുക്കളുടെ രണ്ടിന്റെയും പരമമായ മൂലം കണ്ട് പിടിയ്ക്കുന്നു. രണ്ടിന്റെയും ആഴം മനസ്സിലാക്കുന്നു. ആഴം കുറവുള്ള മൂലത്തിന്റെ റൂട്ടായി ആഴം കൂടിയ മൂലത്തെ പ്രതിഷ്ടിച്ച്, ട്രീ സ്റ്റ്രക്ച്ചറിനെ പുന:ക്രമീകരിയ്ക്കുന്നു. അതായത് p, q എന്നിവ ബന്ധിപ്പിയ്ക്കണമെന്നിരിയ്ക്കട്ടെ, p യുടെ റൂട്ട് വാല്യു r ഉം, qവിന്റെ s ഉം ആണെന്നിരിക്കട്ടെ. ഇവയിൽ r ന്റെ ആഴം കുറവാണെന്നിരിയ്ക്കട്ടെ, 
ഇനി r ന്റെ റൂട്ട് വാല്യു ആയി s നിശ്ചയിക്കുന്നു(അറേയിലെ r ഇന്ദെക്സിലെ വാല്യു ആയി, s നെ നിശ്ചയിക്കുന്നുവെന്നർഥം). മറിച്ചാണെങ്കിൽ s ന്റെ റൂട്ട് വാല്യു ആയി rനെ നിശ്ചയിക്കുന്നു

രണ്ടിന്റെയും ആഴം തുല്യമാണെങ്കിൽ, ഏതെങ്കിലുമൊരു ട്രീയുടെ മൂലത്തിന്റെ റൂട്ടായി, മറ്റേ ട്രീയുടെ മൂലത്തെ പ്രതിഷ്ടിക്കുകയും, രണ്ടാമത്തെ ട്രീയുടെ ആഴം ഒന്ന് വർദ്ധിപ്പിക്കുകയും ചെയ്യുന്നു.

ക്വിക്ക് യൂണീയൻ അൽഗരിതത്തിലുണ്ടാക്കിയ ഈ ചെറിയ മാറ്റം കൊണ്ടുണ്ടാകുന്ന നേട്ടം അത്ഭുതകരമാണു. കുറേകൂടെ ഫ്ലാറ്റ് ആയ/നിരപ്പായ ഒരു ട്രീ സ്റ്റ്രക്ച്ചറാണീ അൽഗരിതം വഴി ഉണ്ടാകുന്നത്. അതിനാൽ മൂലം കണ്ട് പിടിയ്ക്കാനും, പുതിയ വസ്തുക്കൾ കൂട്ടിചേർക്കാനും, വളരെ കുറച്ച് യാത്ര(iteration) മാത്രം മതിയാകും. ഈ അൽഗരിതത്തിന്റെ സങ്കീർണ്ണത 
N+ lgN ആണു.

വെയിറ്റഡ് ക്വിക്ക് യൂണിയൻ അൽഗരിതത്തിൽ ഒരു വസ്തുവിന്റെ പരമമായ റൂട്ട് കണ്ട് പിടിയ്കുന്ന പ്രക്രിയയിൽ, വഴിക്ക് കാണുന്ന എല്ലാ വസ്തുവിന്റെയും തൊട്ട് മേളിലുള്ള മൂലത്തെ ഈ പരമമായ മൂലമാക്കി പ്രതിഷ്ടിച്ചാൽ പാത്ത് കംബ്രസിഡ് ക്വിക്ക് യൂണീയൻ അൽഗരിതമായി. ഇപ്രകാരം ഓരോ വസ്തുവുന്റെയും മൂലമായി, പരമമായ റൂട്ടിനെ ക്രമീകരിച്ചാൽ നമുക്ക് വളരെ ഫ്ലാറ്റ് ആയ ഒരു ട്രീ സ്റ്റ്രക്ച്ചറാണൂ ലഭിയ്ക്കുന്നത്. അതോടെ അൽഗരിതത്തിന്റെ സങ്കീർണ്ണത അവിശ്വസിനീയമായി കുറയുന്നു. ഹോപ്പ്മാൻ -ഉൾമാൻ, ടർജൻ അനാലിസിസ് പ്രകാരം, ഒരു ശൂന്യമായ അറേയിൽ നിന്നും തുടങ്ങി, M യൂണീയൻ/ഫൈൻഡ് ഓപ്പറേഷൻ ഒരു N വസ്തുക്കളിൽ നടത്താൻ N + Mlg*N തവണ അറേയിലൂടെ യാത്ര(iterate) ചെയ്യേണ്ടി വരുമത്രേ . lg* N എന്നു പറഞ്ഞാൽ N നെ എത്രത്തോളം ലൊഗരിതമിക്കായിട്ട്(ബേയ്സ് 2) iterate ചെയ്താൽ, 1 ലഭിയ്ക്കും എന്നത്രെ.

അതായത് ഈ അൽഗരിതം ഏകദേശം ലീനിയറായ സങ്കീർണത നൽകുന്നു. 

class CompressedPathWithWeightedQuickUnion

ഒരു വസ്തുവിന്റെ പരമമായ റൂട്ട് കണ്ട് പിടിയ്ക്കാനുള്ള ശ്രമത്തിനിടയിൽ, ആ വസ്തുവിന്റെ റൂട്ടായി തന്റെ തൊട്ടടുത്ത(ഇപ്പോഴത്തെ) റൂട്ടിന്റെ റൂട്ടിനെ പ്രതിഷ്ടിയ്ക്കുന്നു.( Id[p] = Id[Id[p]] എന്ന സ്റ്റെപ്പ് ശ്രദ്ധിയ്ക്കുക)
ഈയൊരറ്റ വിദ്യ വഴിയാണൂ ഈ അൽഗരിതം അവിശ്വസിനീയമായ നേട്ടം കൈവരിക്കുന്നത്!

Ref: Algorithms: session given by Robert Sedgewick and Kevin Wayne


</doc>
<doc id="232204" url="https://ml.wikipedia.org/wiki?curid=232204" title="മെഴ്സെൻ അഭാജ്യസംഖ്യ">
മെഴ്സെൻ അഭാജ്യസംഖ്യ

formula_1 എന്ന രീതിയിൽ എഴുതാൻ സാധിക്കുന്ന അഭാജ്യസംഖ്യകളാണ് മെഴ്സെൻ അഭാജ്യസംഖ്യകൾ. formula_2 എന്ന രീതിയിൽ എഴുതാനാവുന്ന സംഖ്യകളെ പൊതുവെ മെഴ്സെൻ സംഖ്യകൾ എന്ന് വിളിക്കുന്നു. ഇവയെക്കുറിച്ച് പഠിച്ച ഫ്രഞ്ച് സന്യാസിയായിരുന്ന മാരിൻ മെഴ്സെന്റെ ബഹുമാനാർത്ഥമാണ് നാമകരണം. M ഒരു അഭാജ്യസംഖ്യയാകണമെങ്കിൽ n ഒരു അഭാജ്യസംഖ്യയായിരിക്കണമെന്ന് നിർബന്ധമാണ്, എന്നാൽ n അഭാജ്യമാകുന്ന അവസരത്തിലെല്ലാം M അഭാജ്യമാവുന്നില്ല.

3, 7, 31, 127 എന്നിവയാണ് ഏറ്റവും ചെറിയ മെഴ്സെൻ അഭാജ്യസംഖ്യകൾ. ഏറ്റവും ചെറിയ അഭാജ്യസംഖ്യകളായ 2, 3, 5, 7 എന്നിവയെ രണ്ടിന്റെ ഘാതമാക്കി ഒന്ന് കുറച്ചാൽ ഈ സംഖ്യകൾ ലഭിക്കുന്നു. എന്നാൽ അടുത്ത അഭാജ്യസംഖ്യയായ 11 ന്റെമേൽ ഇപ്രകാരം ചെയ്താൽ ലഭിക്കുന്ന സംഖ്യയായ 2047 അഭാജ്യമല്ല (2-1 = 2047 = 23 × 89). 48 മെഴ്സെൻ അഭാജ്യസംഖ്യകൾ ഇതുവരെ കണ്ടുപിടിക്കപ്പെട്ടിട്ടുണ്ട്. അറിയപ്പെടുന്നതിൽ വച്ച് ഏറ്റവും വലിയ അഭാജ്യസംഖ്യ (2 − 1) ഒരു മെഴ്സെൻ അഭാജ്യസംഖ്യയാണ്. 1997-നു ശേഷം കണ്ടുപിടിച്ചിട്ടുള്ള മെഴ്സെൻ അഭാജ്യങ്ങളെയെല്ലാം ഡിസ്ട്രിബ്യൂട്ടഡ് കമ്പ്യൂട്ടിങ് പ്രൊജക്റ്റ് ആയ ഗ്രേറ്റ് ഇന്റർനെറ്റ് മെഴ്സെൻ പ്രൈം സർച്ച് ആണ് കണ്ടെത്തിയത്.

മെഴ്സെൻ അഭാജ്യസംഖ്യകളുടെ എണ്ണം അനന്തമാണോ എന്നത് ഇതുവരെ നിർദ്ധാരണം ചെയ്യപ്പെടാത്ത ഒരു ഗണിതപ്രശ്നമാണ്

സംഖ്യകൾ അഭാജ്യമാണോ എന്ന് പരിശോധിക്കുന്ന സാമാന്യവും സുനിശ്ചിതവുമായ അൽഗൊരിതങ്ങൾ (ഉദാ : എ.കെ.എസ്. അഭാജ്യതാപരിശോധന) വളരെയധികം സമയമെടുക്കുന്നവയാണ്. എന്നാൽ മെഴ്സെൻ സംഖ്യകൾ അഭാജ്യമാണോ എന്ന് കണ്ടെത്താൻ ഇതിലും വളരെ വേഗത്തിൽ നടത്താവുന്ന ലൂകാസ്-ലെഹ്‌മർ അഭാജ്യതാപരിശോധന ഉപയോഗിക്കാം. അതിനാൽ വലിയ അഭാജ്യസംഖ്യകൾ കണ്ടെത്താൻ ശ്രമിക്കുന്നവർ അധികവും മെഴ്സെൻ സംഖ്യകൾ അഭാജ്യമാണോ എന്ന് തിരയാനാണ് ശ്രമിക്കാറ്

മെഴ്സെൻ അഭാജ്യസംഖ്യകൾ പെർഫെക്റ്റ് നമ്പറുകളുമായി അഭേദ്യമായി ബന്ധപ്പെട്ടു കിടക്കുന്നു. 2-1 അഭാജ്യമാണെങ്കിൽ 2(2-1) ഒരു പെർഫെക്റ്റ് നമ്പറായിരിക്കുമെന്ന് ബി.സി. നാലാം നൂറ്റാണ്ടിൽ യൂക്ലിഡ് തെളിയിച്ചതാണ്. "M"("M"+1)/2 എന്നതിന് തുല്യമാണ് ഈ സംഖ്യ. പെർഫെക്റ്റ് ആയ ഇരട്ടസംഖ്യകളെല്ലാം ഇത്തരത്തിലുള്ളതായിരിക്കണമെന്ന് പതിനെട്ടാം നൂറ്റാണ്ടിൽ ഓയ്ലറും തെളിയിച്ചു. പെർഫെക്റ്റ് ആയ ഒറ്റസംഖ്യകളുണ്ടോ എന്ന കാര്യം അറിയപ്പെട്ടിട്ടില്ല.



</doc>
<doc id="232207" url="https://ml.wikipedia.org/wiki?curid=232207" title="2001-ലെ ഇന്ത്യൻ പാർലമെന്റ് ആക്രമണം">
2001-ലെ ഇന്ത്യൻ പാർലമെന്റ് ആക്രമണം

2001 ഇന്ത്യൻ പാർലമെന്റ് ആക്രമണം ലഷ്കർ-ഇ-ത്വയ്യിബ, ജെയ്‌ഷ്-ഇ-മുഹമ്മദ് എന്നീ ഭീകരതീവ്രവാദ സംഘടനകൾ സംയുക്തമായി ഇന്ത്യൻ പാർലമെന്റ് മന്ദിരത്തിനു നേരെ നടത്തിയ ആക്രമണമാണ്. അഞ്ച് തീവ്രവാദികൾ, ആറ് ഡെൽഹി പോലീസ് സേനാംഗങ്ങൾ, രണ്ട് പാർലമെന്റ് സർവീസ് ഉദ്യോഗസ്തർ ഒരു ഗാർഡനർ അടക്കം ആകെ 14 പേരുടെ മരണത്തിനു കാരണമായ ഈ ആക്രമണം ജനാധിപത്യത്തിന്റെ ശ്രീകോവിൽ എന്നറിയപ്പെടുന്ന ഇന്ത്യൻ പാർലമെന്റിന്റെ ചരിത്രത്തിൽ ഒരു തീരാക്കളങ്കമായി. ഇന്ത്യയും പാകിസ്താനും തമ്മിലുള്ള ബന്ധത്തിൽ ഈ ആക്രമണം സാരമായ വിള്ളൽ വീഴ്ത്തി. ഒരുവേള ഇന്ത്യാ-പാക് യുദ്ധം വരെയുണ്ടാകാനുള്ള സാധ്യതയ്ക്ക് ഈ ആക്രമണം വഴിവെച്ചു.
2001 ഡിസംബർ 13ന് രാജ്യസഭയിലെയും ലോക്‌സഭയിലെയും നടപടിക്രമങ്ങൾ നിർത്തിവച്ച വേളയിൽ സായുധരായ അഞ്ചു തീവ്രവാദികൾ ആഭ്യന്തരമന്ത്രാലയത്തിന്റെ സ്റ്റിക്കർ പതിച്ച കാറിൽ പാർലമെന്റ് മന്ദിരത്തിലേയ്ക്ക് കയറി. ഏറ്റുമുട്ടലിൽ അഞ്ച് തീവ്രവാദികളും അഞ്ചു പോലീസുകാരും കൊല്ലപ്പെട്ടു. 18 പേർക്ക് പരിക്കേൽക്കുകയും ചെയ്തു.

ആക്രമണം നടക്കുമ്പോൾ അന്ന് ആഭ്യന്തരമന്ത്രിയായിരുന്നു എൽ .കെ.അദ്വാനിയടക്കമുള്ള മന്ത്രിമാർ പാർലമെന്റിൽ ഉണ്ടായിരുന്നു. അതിക്രമിച്ചു കയറിയ തീവ്രവാദികൾ വെടിയുതിർത്തെങ്കിലും ഉപരാഷ്ട്രപതിയുടെ സുരക്ഷാഭടന്മാരും പാർലമെന്റിലെ സുരക്ഷാ ഉദ്യോഗസ്ഥരും അവരെ ചെറുക്കുകയായിരുന്നു.

2001 ഡിസംബർ 13 ന് ആക്രമണത്തിന്റെ മുഖ്യസൂത്രധാരൻ അഫ്സൽ ഗുരുവിനെ ദൽഹി പൊലീസ് ജമ്മു-കശ്മീരിൽ നിന്നും അറസ്റ്റു ചെയ്തു. ഡൽഹി സർവകലാശാലയിലെ സാക്കീർ ഹുസൈൻ കോളേജിലെ അദ്ധ്യാപകനായ എസ്.എ.ആർ ഗീലാനിയെ അറസ്റ്റ് ചെയ്തു. അഫ്‌സാൻ ഗുരു, ഭർത്താവ് ഷൗക്കത്ത് ഹുസൈൻ ഗുരു എന്നിവരേയും അറസ്റ്റ് ചെയ്തു. എസ്.എ.ആർ ഗീലാനി, അഫ്‌സാൻ ഗുരു എന്നിവരെ കോടതി കുറ്റവിമുക്തരാക്കി.

ഒരു വർഷവും മൂന്നു ദിവസവും വിചാരണ നടത്തിയ കോടതിയിൽ ജഡ്ജി എസ്.എൻ.ദിംഗ്ര നടത്തിയ വിധിപ്രസ്താവനയിൽ മുഹമ്മദ്, ഹൈദർ, ഹംസ, രാജ, റാണ എന്നീ കൊല്ലപ്പെട്ട അഞ്ച് തീവ്രവാദികളോടൊപ്പം ഘാസി ബാബ, താരിഖ് അഹമ്മദ്, മുഹമ്മദ് മസൂദ് അസർ എന്നിവർ ഇന്ത്യക്കെതിരെ യുദ്ധം പ്രഖ്യാപിക്കുകയും ആയുധങ്ങളും ആളുകളേയും ശേഖരിച്ച് പ്രസ്തുത ലക്ഷ്യപ്രാപ്തിയ്ക്കായി പ്രവർത്തിക്കുകയും ചെയ്തു..

കുറ്റം തെളിഞ്ഞതിനെത്തുടർന്ന് 2002 ഡിസംബർ 18-ന് ദൽഹി കോടതി അഫ്സൽ ഗുരുവിന്റെ വധശിക്ഷ വിധിച്ചു . പിന്നീട് 2003 ഒക്ടോബർ 29-ന് ദൽഹി ഹൈക്കോടതി ഈ വധശിക്ഷ ശരിവെച്ചു. ഇതിനെതിരെ അഫ്സൽ ഗുരു സുപ്രീംകോടതിയിൽ അപ്പീൽ നൽകി. 2005 ആഗസ്റ്റ് 4-ന് അഫ്സൽ ഗുരുവിന്റെ അപ്പീൽ തള്ളിയ സുപ്രീംകോടതി വധശിക്ഷ ശരിവെച്ചു. അഫ്സൽ ഗുരുവിനെതിരെ സാഹചര്യത്തെളിവുകൾ മാത്രമാണുള്ളതെന്ന് കോടതി നിരീക്ഷിച്ചിരുന്നു. 2006 ഒക്ടോബർ 20-ന് തിഹാർ ജയിൽ വെച്ച് ശിക്ഷ നടപ്പിലാക്കാൻ ഉത്തരവിട്ടു. അന്ന് തന്നെ അഫ്സൽ ഗുരുവിന്റെ ഭാര്യ നൽകിയ ദയാഹരജി പരിഗണിച്ച് വധശിക്ഷാ തീരുമാനം റദ്ദ് ചെയ്തു. 2011 ഓഗസ്റ്റ്‌ 4-ന് ദയാഹരജി ആഭ്യന്തരമന്ത്രാലയം രാഷ്ട്രപതിയുടെ പരിഗണനയ്ക്കു വിട്ടു. തുടർന്ന് 2013 ജനുവരി 21-ന് ആഭ്യന്തരമന്ത്രാലയം വധശിക്ഷ നടപ്പിലാക്കണമെന്ന ശിപാർശ രാഷ്ട്രപതിക്കയച്ചു. 2013 ജനുവരി 26-ന് രാഷ്ട്രപതി പ്രണബ് മുഖർജി ആഭ്യന്തരമന്ത്രാലയത്തിന്റെ ശിപാർശ സ്വീകരിച്ചു കൊണ്ട് ഫെബ്രുവരി 3-ന് ദയാഹരജി തള്ളി. 2013 ഫെബ്രുവരി 4-ന് ആഭ്യന്തരമന്ത്രി സുശീൽ കുമാർ ഷിൻഡെ വധശിക്ഷ ഉത്തരവിൽ ഒപ്പുവെച്ചു. 2013 ഫെബ്രുവരി 9-ന് അഫ്സൽ ഗുരുവിനെ തിഹാർ ജയിലിൽ വെച്ച് തൂക്കിലേററി.

താൻ പോലീസിന്റെ ഇൻഫോർമർ ആയിരുന്നെന്നും, ദേവീന്ദർ സിങ് എന്ന പോലീസ് ഉദ്യോഗസ്ഥൻ മുഹമ്മദ് എന്ന വ്യക്തിക്ക് ഡൽഹിയിൽ സൗകര്യങ്ങളൊരുക്കാൻ ആവശ്യപ്പെട്ടപ്പോൾ അത് ചെയ്യുകയായിരുന്നു താനെന്നുമാണ് അഫ്സൽ ഗുരു വാദിച്ചിരുന്നത്.ഇക്കാര്യം വെളിപ്പെടുത്തി അഫ്സൽ ഗുരു തന്റെ അഭിഭാഷകൻ സുശീൽ കുമാറിന് എഴുതുകയും, അദ്ദേഹം അത് പുറത്തുവിടുകയുമായിരുന്നു രാഷ്ട്രപതിയുടെ "ധീരതയ്ക്കുള്ള അവാർഡ്" ലഭിച്ച ദേവീന്ദർ സിങ് 2020-ൽ തീവ്രവാദികളെ കടത്തുന്നതിനിടെ അറസ്റ്റിലായി. ഇതേത്തുടർന്ന് പാർലമെന്റ് ആക്രമണക്കേസിൽ ദേവീന്ദർ സിങിന്റെ പങ്കിനെക്കുറിച്ച് അന്വേഷണം നടത്തുമെന്ന് കശ്മീർ ഐ.ജി പ്രസ്താവിച്ചു.

പോലീസിന്റെ ചാർജ് ഷീറ്റിൽ പോലും അഫ്സൽ ഗുരുവിനെതിരെ ആരോപണമുണ്ടായിരുന്നില്ലെന്നും കോടതിക്ക് മുന്നിൽ സാഹചര്യത്തെളിവുകൾ മാത്രമാണ് നിരത്തിയിരിക്കുന്നതെന്നും സാമൂഹിക പ്രവർത്തകയായ അരുന്ധതി റോയ് ആരോപണമുന്നയിച്ചു. . അഫ്‌സൽ ഗുരുവിനെ തൂക്കിലേറ്റിയതിനെതിരെയും കുടുംബത്തിന് മൃതദേഹം വിട്ടുകൊടുക്കാത്തതിനെതിരെയും മനുഷ്യാവകാശ സംഘടനകളും ജമ്മുകശ്മീരിലെ ഭരണപക്ഷവും സി.പി.എം. അടക്കമുള്ള രാഷ്ട്രീയ പാർട്ടികളും രംഗത്തെത്തി . അഫ്സൽ ഗുരുവിനെ തൂക്കിലേറ്റുന്ന കാര്യം സർക്കാർ കുടുംബത്തെ മുൻകൂട്ടി അറിയിച്ചില്ലെന്ന്‌ ആരോപണം ഉണ്ടായി. അതിരഹസ്യമായി ഗുരുവിനെ തൂക്കിലേറ്റി രണ്ടുദിവസം കഴിഞ്ഞാണ് വിവരമറിയിച്ചുകൊണ്ടുള്ള കത്ത് കുടുംബാംഗങ്ങൾക്ക് ലഭിച്ചത് . 

‘പാർലമെൻറ് ആക്രമണവും മുംബൈ ഭീകരാക്രമണവും സർക്കാർതന്നെ ആസൂത്രണം ചെയ്തതാണെന്നും ഭീകരവിരുദ്ധ കരിനിയമങ്ങൾ നടപ്പിലാക്കാനുള്ള സർക്കാർ നാടകമായിരുന്നു ഈ ആക്രമണങ്ങളെന്നും എസ്.ഐ.ടി, സി.ബി.ഐ സംഘത്തിൽ അംഗമായിരുന്നു ശർമ ആരോപണമുന്നയിച്ചിരുന്നു 

ഇന്ത്യൻ പാർലമെന്റാക്രമണത്തെത്തുടർന്ന് ഇന്ത്യ പാകിസ്താനിൽ നിന്നും തങ്ങളുടെ അംബാസഡറെ തിരിച്ചുവിളിച്ചു. അവധിയിലായിരുന്ന മുഴുവൻ സൈനികരേയും ഇന്ത്യൻസൈന്യം തിരികെവിളിച്ചു. ഇന്ത്യാ-പാകിസ്താൻ അതിർത്തിയിൽ വളരെ ഗൗരവമേറിയ പടനീക്കങ്ങൾ ഉണ്ടായി. ആണവയുദ്ധത്തെക്കുറിച്ചുപോലും സംസാരമുണ്ടായി.


</doc>
<doc id="232218" url="https://ml.wikipedia.org/wiki?curid=232218" title="ഹാരിയറ്റ് (ആമ)">
ഹാരിയറ്റ് (ആമ)

ഏകദേശം 175 വർഷത്തോളം ജീവിച്ചിരുന്ന ഒരു ഗാലപ്പഗോസ് ആമയാണ് ഹാരിയറ്റ്(1830-23 ജൂൺ 2006). ആയുസ്സിന്റെ റെക്കോർഡിൽ ഈ ആമയ്ക്ക് മൂന്നാം സ്ഥാനമാണുള്ളത്. 2006-ൽ മരിച്ച അദ്വൈത എന്ന ആമയാണ് ഏറ്റവും കൂടുതൽ കാലം ജീവിച്ചിരുന്നത്. 1835-ൽ ചാൾസ് ഡാർവിനും സംഘവും പരിണാമസിദ്ധാത്തെ പറ്റിപഠിക്കാൻ ഗാലപ്പഗോസ് ദ്വീപുകൾ സന്ദർശിച്ചപ്പോൽ അവിടെ നിന്നാണ് ഈ ആമയെ ഇംഗ്ലണ്ടിലേക്ക് കൊണ്ടുവന്നത്, എന്നാൽ പിന്നീടിതിനെ എച്ച്.എം.എസ്സ്. ബീഗിളിന്റെ ക്യാപറ്റൻ ആസ്ത്രേലിയയിൽ എത്തിച്ചു. എന്നിരുന്നാൽ തന്നെയും ചിലർ ഈ കഥ അപ്പാടെ വിശ്വസിക്കുന്നില്ല, കാരണം ഡാർവിൻ ഹാരിയറ്റിന്റെ ജന്മനാടയ ദ്വീപ് സന്ദർശിച്ചിട്ടില്ല എന്നുള്ളതുകൊണ്ട്.



</doc>
<doc id="232220" url="https://ml.wikipedia.org/wiki?curid=232220" title="ബേയ്ഷാൻലോങ്">
ബേയ്ഷാൻലോങ്

ഓർനിതോമിമോസൌർ വിഭാഗത്തിൽ പെട്ട ഒരു ദിനോസർ ആണ് ബേയ്ഷാൻലോങ്. ഈ വിഭാഗത്തിലെ ഏറ്റവും വലിപ്പം എറിയവ ആണ് ഇവ. തെറാപ്പോഡ ഇനം ആയ ഇവ ഇരുകാലികൾ ആയിരുന്നു. തുടക്ക ക്രിറ്റേഷ്യസ് കാലത്ത് ചൈനയിൽ ആയിരുന്നു ഇവ ജീവിച്ചിരുന്നത്. "ബേയ്ഷാൻ" എന്ന പേര് സൂചിപ്പിക്കുനതു ഇവയുടെ ഫോസ്സിൽ കണ്ടു കിട്ടിയ ബേയ്ഷാൻ മല നിരകളെയും, "ലോങ്" എന്നത് വ്യാളിക്ക് ചൈനീസ്സിൽ ഉള്ള പേരും ആണ്.

ഇവയുടെത് എന്ന് കരുതുന്ന 4 ഫോസ്സിലുകൾ ആണ് കണ്ടു കിട്ടിയിടുള്ളത് . ഹോലോ ടൈപ്പ് : 2006-ൽ തലയോട്ടി ഒഴികെ ഉള്ള ഭാഗികം ആയാ ഫോസ്സിൽ, FRDC-GS GJ (06) 01-18 , 2007-ൽ FRDC-GS JB(07)01-01 , 1999-ൽ IVPP V12756.


</doc>
<doc id="232225" url="https://ml.wikipedia.org/wiki?curid=232225" title="ബെല്ല്യുസോറസ്">
ബെല്ല്യുസോറസ്

ചെറിയ ഒരു സോറാപോഡ് വിഭാഗം ദിനോസർ ആണ് ബെല്ല്യുസോറസ്. വളരെ നീളം കുറഞ്ഞ കഴുത്തായിരുന്നു ഇവയ്ക്കു. മധ്യ ജുറാസ്സിക് കാലത്ത് ആണ് ഇവ ജീവിച്ചിരുന്നത്. ഏകദേശ നീളം 16 അടി ആണ്. പേരിന്റെ അർഥം സുന്ദരിയായ പല്ലി എന്നാണ്. പേര് പകുതി ലാറ്റിനും പകുതി ഗ്രീക്കും ആണ്.

ഫോസ്സിൽ കണ്ടു കിട്ടിയിടുള്ളത് ചൈനയിൽ നിന്നും ആണ്. 17 എണ്ണത്തിന്റെ ഒരുമിച്ചുള്ള ഫോസ്സിൽ ആണ് കണ്ടു കിട്ടിയിടുള്ളത് ഇത് സൂചിപിക്കുനത് ഇവ ഒരുമിച്ചു മരിച്ചവ ആയിരുന്നു എന്നാണ് , മല വെള്ളം പോലെ ഉള്ള സാഹചര്യം ആയിരിക്കാം ഈ കൂട്ട മരണകാരണം എന്ന് കരുതുന്നു.


</doc>
<doc id="232240" url="https://ml.wikipedia.org/wiki?curid=232240" title="കോംപാക്റ്റ് ഡിസ്ക് ഡ്രൈവ്">
കോംപാക്റ്റ് ഡിസ്ക് ഡ്രൈവ്

ഒരു പേർസണൽ കമ്പ്യൂട്ടർ ഹാർഡ്‌വെയർ ഭാഗമെന്ന നിലയിൽ, ഒപ്ടിക്കൽ കോമ്പാക്റ്റ് ഡിസ്കുകൾ വായിക്കാനും അവയിൽ എഴുതുവാനും ഉപയോഗിക്കുന്ന ഇലക്ട്രോണിക് ഉപകരണമാണ് സീഡി ഡ്രൈവ്. ഒരു ലേസർ റീഡ്/റൈറ്റ് ഹെഡ് , സർവോ മെക്കാനിസം, അനുബന്ധ ഇലക്ട്രോണിക് പരിപഥം എന്നിവയാണ് സീഡി ഡ്രൈവിന്റെ പ്രധാന ഭാഗങ്ങൾ.


</doc>
<doc id="232244" url="https://ml.wikipedia.org/wiki?curid=232244" title="നീല അമൽപ്പൊരി">
നീല അമൽപ്പൊരി

റൂബിയേസിയേ കുടുംബത്തിൽ പെട്ട ഒരിടത്തരം കുറ്റിച്ചെടിയാണ് നീല അമൽപ്പൊരി. ചെസേലിയ കെർവിഫ്ലോറ (Chassalia curviflora) എന്നാണ് സസ്യശാസ്ത്ര നാമം.ഇന്ത്യ, ചൈന,ഇന്തോനേഷ്യ, തുടങ്ങിയ തെക്ക്, തെക്ക്-കിഴക്കൻ ഏഷ്യൻ രാജ്യങ്ങളിൽ സാധാരണയായി കാണപ്പെടുന്നു. നീല അമൽപ്പൊരിക്ക് അമൽപ്പൊരി( സർപ്പഗന്ധി)യുമായി വളരെ സാദ്രുശ്യമുണ്ട്.അതു കൊണ്ട് തന്നെയാണ് 
'നീല' അമൽപ്പൊരി എന്നു പേരു വീണതും .വനങ്ങളിലും പൊന്തൻ കാടുകളിലും വന്മരങ്ങളുടെ കീഴെയാണിവ മിക്കവാറും കാണപ്പെടുന്നത്.

അഞ്ചടി വരെ പൊക്കം വയ്ക്കാറുണ്ട്.ഇളം തണ്ടിനു ഇളം പർപ്പിൾ നിറം.ഇലകൾക്ക് മുക്കാലടിയോളം നീളവും രണ്ടിഞ്ച് വീതിയുമുണ്ട്.ഇലഞെട്ട് ചെറുതാണ്.ഞരമ്പുകൾ ഇലയുടെ ഇരു വശത്തും വ്യക്തമായി കാണാം.
പൂക്കൾക്ക് പിങ്ക് നിറമാണ്.ഒറ്റയ്ക്കല്ലാതെ കുലകളായി കാണപ്പെടുന്നു.ഒരു കുലയിൽ അനേകം പൂക്കൾ ഉണ്ടാകും.വിദളങ്ങൾ അഞ്ച്, ദളങ്ങളൂം അഞ്ച്.അവ യോജിച്ച് കുഴലായി തീർന്നിരിക്കുന്നു.കുഴലിനു ഒരിഞ്ച് നീളം വരും.അതു വളഞ്ഞിരിക്കുന്നു.അതു കൊണ്ടാണ് കർവിഫ്ലോറ എന്ന സ്പീഷിസ് നാമം നൽകിയത്.

ഇലയിട്ട് ചൂടാക്കിയ എണ്ണ നേത്രരോഗങ്ങൾക്കും , ചെവിവേദനയ്ക്കും എതിരെ ഫലപ്രദമാണ്.


</doc>
<doc id="232248" url="https://ml.wikipedia.org/wiki?curid=232248" title="ഫാക്സ്">
ഫാക്സ്

കടലാസ്സിൽ അച്ചടിച്ചിട്ടുള്ള ചിത്രങ്ങളും അക്ഷരത്താളുകളും ടെലിഫോൺ നെറ്റ്‌വർക്ക് വഴി വിദൂര സ്ഥലത്തേക്ക് അയക്കാൻ ഉപയോഗിക്കുന്ന ഇലക്ട്രോണിക് ഉപകരണ സംവിധാനമാണ് ടെലി ഫാക്സിമിലി അഥവാ ചുരുക്കത്തിൽ ഫാക്സ് എന്നറിയപ്പെടുന്നത്. ലളിതമായി പറഞ്ഞാൽ ടെലിഫോൺ നെറ്റ്‌വർക്കിനാൽ പരസ്പരം ബന്ധിപ്പിക്കപ്പെട്ട രണ്ട് ഫാക്സ് ഉപകരണങ്ങൾ ഉപയോഗിച്ച് കടലാസ്സ് താളിലെ വിവരങ്ങൾ ദൂരത്തേക്ക് അയക്കാനും പുനർനിർമ്മിക്കാനും എളുപ്പം സാധിക്കുന്നു.


</doc>
<doc id="232252" url="https://ml.wikipedia.org/wiki?curid=232252" title="പോപ്പുലാരെസ്">
പോപ്പുലാരെസ്

പ്രാചീന റോമൻ റിപ്പബ്ലിക്കിലെ ഒരു ജനകീയ (democrat) രാഷ്ട്രീയ കക്ഷിയാണ് പോപ്പുലാരെസ് (Populares). അധികാരം ജനങ്ങളിൽ നിക്ഷിപ്തമാകണമെന്ന അഭിപ്രായമുള്ളവരുടെ കക്ഷിയായിരുന്നു ഇത്. 


</doc>
<doc id="232256" url="https://ml.wikipedia.org/wiki?curid=232256" title="ആനപ്പരുവ">
ആനപ്പരുവ

വേര് പിടിച്ച് മരങ്ങളിലും പാറകളിലും മറ്റും കയറിപ്പോകുന്ന ഒരു വള്ളിച്ചെടിയാണ് പരിവള്ളി, പരുവൽ, പരുവക്കൊടി എന്നെല്ലാം അറിയപ്പെടുന്ന ആനപ്പരുവ. . ലോകത്ത് പലയിടത്തും ആനപ്പരുവ കാണപ്പെടുന്നുണ്ട്. 2100 മീറ്റർ വരെ ഉയരമുള്ള ഇടങ്ങളിലാണ് കാണുന്നത്. ചൈനയിൽ ചിലയിടത്ത് ചായയ്ക്ക് പകരം ഇതുപയോഗിക്കാറുണ്ട്. ആന്തമാനിലും ആനപ്പരുവ കാണാറുണ്ട്. ഇന്ത്യ മുതൽ മലേഷ്യയും മഡഗാസ്കറും വരെ ഇത് കണ്ടുവരുന്നു.

കോണുകൾ ഉള്ള തണ്ടുകൾ. അറ്റം കൂർത്ത് ആരംഭത്തോടടുത്ത് വീതി കൂടിയ ഇലകൾ. 3-6 സെ.മീ നീളമുള്ള ഇലഞെട്ട് വീതിയേറിയതാണ്. 



</doc>
<doc id="232261" url="https://ml.wikipedia.org/wiki?curid=232261" title="സകാക">
സകാക

സൗദി അറേബ്യയുടെ വടക്ക്-കിഴക്ക് ഭാഗത്ത് സ്ഥിതി ചെയ്യുന്ന നഗരമാണ് സകാക (). അൽ ജൗഫ് പ്രവിശ്യയുടെ തലസ്ഥാനമായ സകാക രാജ്യ തലസ്ഥാനമായ റിയാദിൽ നിന്ന് 1200 കിലോമീറ്റർ അകലെയാണ് നില കൊള്ളുന്നത്‌. 2010 ലെ കണക്കെടുപ്പ് പ്രകാരം പ്രദേശത്തെ ജനസംഖ്യ 150,257 ആണ്.


</doc>
<doc id="232268" url="https://ml.wikipedia.org/wiki?curid=232268" title="പുന്നപ്പൂമരം">
പുന്നപ്പൂമരം

തെക്ക് കിഴക്കൻ ഏഷ്യൻ രാജ്യങ്ങളിൽ കാണുന്ന ഒരു മരമാണ് പുന്നപ്പൂമരം. . ജാൽ, ഞാൽ, തലൂരം, വരാങ്കി എന്നെല്ലാം പേരുകളുണ്ട്. ഗുരുതരമായ വംശനാശഭീഷണിയുള്ള ഒരു വൃക്ഷമാണ്. മരത്തിൽ നിന്നും ഒരു തരം പശ ലഭിക്കാറുണ്ട്. ഇലപൊഴിക്കുന്ന ഈ മരത്തിന് ഫെബ്രുവരിയിലാണ് പുതിയ ഇലകൾ ഉണ്ടാവുന്നത്. തെക്കേ ഇന്ത്യയിൽ പലയിടത്തും കാണാറുണ്ട്. ഔഷധഗുണങ്ങളുണ്ട്. 40 മീറ്ററോളം ഉയരം വയ്ക്കുന്ന മരത്തിന് ഒരു മീറ്ററോളം വ്യാസവും വയ്ക്കാറുണ്ട്. ടിഷ്യു കൾച്ചർ വഴി പുതിയ തൈകൾ ഉണ്ടാക്കുന്ന രീതി വികസിപ്പിച്ചെടുത്തിട്ടുണ്ട്.



</doc>
<doc id="232273" url="https://ml.wikipedia.org/wiki?curid=232273" title="ഒടിഞ്ഞ ചിറകുകൾ">
ഒടിഞ്ഞ ചിറകുകൾ

ഖലീൽ ജിബ്രാന്റെ ഒരു കാവ്യനോവലാണ് ഒടിഞ്ഞ ചിറകുകൾ. ഖലീൽ ജിബ്രാന്റെ ഏക നോവലായ ഇതിൽ അദ്ദേഹത്തിന്റെ ആത്മകഥാംശമുണ്ടെന്നു കരുതപ്പെടുന്നു. എം സജിത വിവർത്തനം ചെയ്ത ഈ നോവൽ പൂർണ പബ്ലിക്കേഷനാണ് പ്രസിദ്ധീകരിക്കുന്നത്.


</doc>
<doc id="232312" url="https://ml.wikipedia.org/wiki?curid=232312" title="കേരളത്തിലെ മറ്റു പിന്നാക്കവിഭാഗങ്ങൾ">
കേരളത്തിലെ മറ്റു പിന്നാക്കവിഭാഗങ്ങൾ




</doc>
<doc id="232313" url="https://ml.wikipedia.org/wiki?curid=232313" title="ഖഫ്ജി">
ഖഫ്ജി

സൗദി അറേബ്യയുടെ വടക്കു-കിഴക്കെ അതിർത്തിയിൽ കുവൈത്തിനോട് ചേർന്നുകിടക്കുന്ന നഗരമാണ് ഖഫ്ജി ( ""). ദമാം ആസ്ഥാനമായ കിഴക്കൻ പ്രവിശ്യയിലാണ് രാജ്യത്തെ പ്രധാന പെട്രോളിയം ഖനന മേഖലയായ ഖഫ്ജി നഗരം സ്ഥിതി ചെയ്യുന്നത്. ദമാമിൽ നിന്നും മുന്നൂറു കിലോമീറ്റർ വടക്ക് ഭാഗത്താണ് ഈ നഗരം. 
1970 വരെ സൗദിക്കും കുവൈറ്റിനുമിടയിലുള്ള നിഷ്പക്ഷ പ്രദേശമായിരുന്നു ഖഫ്ജി. 1970 കളോടെ ഇവിടെ പെട്രോളിയം നിക്ഷേപം കണ്ടെത്തിയതോടെ ഈ പ്രദേശം സൗദി അറേബ്യയുടെയും കുവൈറ്റിന്റെയും ശ്രദ്ധാകേന്ദ്രമായി മാറി. തുടർന്ന് ഇരുരാജ്യങ്ങളും തമ്മിലുള്ള അതിർത്തി പുന:ക്രമീകരണത്തിൽ ഖഫ്ജി ഔദ്യാഗികമായി സൗദി അറേബ്യയുടെ ഭാഗമായി. ഇവിടത്തെ എണ്ണപ്പാടങ്ങൾ ഇരുരാജ്യത്തെയും കമ്പനികൾക്ക് തുല്യാവകാശമുള്ള സംയുക്തസംരംഭത്തിന്റെ കീഴിലാണ്. 1991ലെ ഇറാഖ്-കുവൈറ്റ്‌ യുദ്ധകാലത്ത് ഇറാഖ് സൈന്യം കുവൈത്തിൽ നിന്ന് സൗദിയിലേക്ക് ഖഫ്ജി വഴി കടക്കാൻ ശ്രമിച്ചു. ഖഫ്ജിയിലെ യുദ്ധം എന്ന് പേരുകേട്ട ഇത് ഗൾഫ് യുദ്ധത്തിലെ വഴിത്തിരിവായിരുന്നു.

ഖഫ്ജി പട്ടണത്തിന്റെ വികസനം മുൻനിർത്തി ഖഫ്ജിയിൽ ഭൂമി വാങ്ങാനും വിൽക്കാനും ജി.സി.സി പൗരന്മാർക്ക് സൗദി സർക്കാർ അനുമതി നൽകിയിട്ടുണ്ട്.


</doc>
<doc id="232321" url="https://ml.wikipedia.org/wiki?curid=232321" title="സെൽഷ്യസ്">
സെൽഷ്യസ്

താപത്തിന്റെ ഏകകമാണ് സെൽഷ്യസ്. സ്വീഡിഷ് ജ്യോതിശാസ്ത്രജ്ഞൻ അന്റെഴ്സ് സെൽഷ്യസ്ന്റെ പേരിൽ നിന്നാണ് ഈ ഏകകത്തിന്റെ പേരുത്ഭവിച്ചത്‌. ഒരു ഡിഗ്രീ സെൽഷ്യസ്(°C) എന്നാൽ താപമാപിനിയിലെ അളവുകളിലുള്ള അന്തരവും താപനിലയുടെ മൂല്യവുമാണ്. 1948 വരെ ഈ ഏകകം "സെന്റിഗ്രേഡ്" എന്നാണ് അറിയപ്പെട്ടിരുന്നത്.

ശുദ്ധജലം 0(പൂജ്യം) ഡിഗ്രീ സെൽഷ്യസ് താപനിലയിൽ മഞ്ഞുകട്ടയായും 100 ഡിഗ്രീ സെൽഷ്യസ് താപനിലയിൽ നീരാവിയായും മാറുന്നു.


</doc>
<doc id="232326" url="https://ml.wikipedia.org/wiki?curid=232326" title="വാഴേങ്കട">
വാഴേങ്കട

മലപ്പുറം ജില്ലയിലെ തൂതപ്പുഴയുടെ തീരത്തുള്ള ഒരു ഗ്രാമമാണ് വാഴേങ്കട. ആലിപ്പറമ്പ് പഞ്ചായത്തിലുൾപ്പെട്ട പ്രദേശമാണിത്. തൂത-വെട്ടത്തൂർ റോഡ് ഈ ഗ്രാമത്തെ സമീപപ്രദേശങ്ങളുമായി ബന്ധിപ്പിക്കുന്നു.

വാഴേങ്കട കുഞ്ചു നായർ, വാഴേങ്കട വിജയൻ തുടങ്ങിയ പ്രശസ്തരായ കഥകളിനടന്മാരുടെ ജന്മദേശമാണ്‌ വാഴേങ്കട.



</doc>
<doc id="232333" url="https://ml.wikipedia.org/wiki?curid=232333" title="സഞ്ജീവനി">
സഞ്ജീവനി

പാറയിലും മറ്റും പറ്റിപ്പിടിച്ച് വളരുന്ന (Lithophyte) ഒരു ഔഷധസസ്യമാണ് സഞ്ജീവനി (Devanagari:संजीवनी; English: Sanjeevani). ജീവൻ പകർന്നുനൽകുന്നത് എന്നാണ് "സഞ്ജീവനി" എന്ന വാക്കിനർത്ഥം. ആരവല്ലി പർവ്വതനിരകളിൽ ഈ സസ്യത്തെ കണ്ടുവരുന്നു.

മറ്റു ലിതോഫൈറ്റുകളെപ്പോലെ (Lithophyte) ഈ സസ്യത്തിനും ജലത്തിന്റെ അഭാവത്തിൽ മാസങ്ങൾ ഉണങ്ങിയ അവസ്ഥയിൽ അതിജീവിക്കാനും ജലം ലഭിക്കുമ്പോൾ വീണ്ടും പഴയതുപോലെ പച്ചപ്പിലേക്ക് തിരികെ വരാനും കഴിയും. സൂര്യാഘാതം, അൾട്രാ വയലറ്റ് രശ്മികൾ കൊണ്ടും ഓക്സൈഡേഷൻ കൊണ്ടുമുള്ള കോശനാശം, എന്നിവ തടയാനും കോശവളർച്ചക്കും ഈ ചെടിയുടെ സത്ത്‌ ഗുണകരമാണെന്ന് കരുതുന്നു.

ഹൈന്ദവ പുരാണങ്ങളിലും രാമയണത്തിലും പരാമർശിക്കുന്ന സഞ്ജീവനി ഈ സസ്യം ആണെന്ന് വിശ്വസിക്കപ്പെടുന്നുണ്ടെങ്കിലും, ചിലപഠനങ്ങൾ അതിനോട് അനുകൂലിക്കുന്നില്ല.


</doc>
<doc id="232334" url="https://ml.wikipedia.org/wiki?curid=232334" title="പരൈദ് തബാൻ">
പരൈദ് തബാൻ

യു.എൻ. സമാധാനപുരസ്കാരം നേടിയ ദക്ഷിണ സുഡാനിലെ എമിറിറ്റസ് ബിഷപ്പാണ് പരൈദ് തബാൻ(ജനനം : 1936). റോമൻ കാത്തോലിക് വിഭാഗത്തിൽപ്പെടുന്ന ഇദ്ദേഹമാണ് ന്യൂ സുഡാൻ കൗൺസിൽ ഓഫ് ചർച്ചസ് സ്ഥാപിച്ചത്. കടുത്ത വംശീയസംഘർഷം നിലനിൽക്കുന്ന ദക്ഷിണ സുഡാനിൽ തബാന്റെ നേതൃത്ത്വത്തിൽ നിരവധി സമാധാനപ്രവർത്തനങ്ങൾ നടക്കുന്നുണ്ട്. ദക്ഷിണ സുഡാനിലെ കിറോൺ ഗ്രാമമാണ് തബാന്റെ പ്രവർത്തനകേന്ദ്രം. വ്യത്യസ്ത വംശത്തിൽപ്പെട്ടവരും വിവിധ മതവിശ്വാസികളുമായവരെ ചേർത്ത് 2005ൽ ആണ് ഈ ഗ്രാമം രൂപീകരിച്ചത്. രാജ്യത്തിനാകെ മാതൃകയായി പരസ്പര സഹവർത്തിത്വത്തോടെയാണ് ഇവർ ഈ ഗ്രാമത്തിൽ കഴിയുന്നത്. 



</doc>
<doc id="232343" url="https://ml.wikipedia.org/wiki?curid=232343" title="ചെറുസൂര്യകാന്തി">
ചെറുസൂര്യകാന്തി

സൂര്യകാന്തി ഉൾപ്പെടുന്ന അസ്റ്റെറെസിയെ കുടുംബത്തിൽപ്പെട്ട ഒരു ഏക വാർഷിക സസ്യമാണ് ചെറുസൂര്യകാന്തി. "വെഡേലിയ ചൈനൻസിസ്" എന്നാണ് സസ്യശാസ്ത്ര നാമം. ഇവ സൂര്യകാന്തികളെപ്പോലെ നിവർന്നുവളരാതെ നിലത്തു പടർന്ന് വളരുന്നു. അതിദ്രുതം വളരുന്ന ഇവ ചിലപ്പോൾ മറ്റു ചെടികളെ വളരാനനുവദിക്കാതെ, ഒരു പ്രദേശമാകെ പടർന്നു വളരുന്നു. കാണാൻ ഭംഗിയുള്ള മഞ്ഞനിറമുള്ള പൂക്കൾക്കു സാമാന്യം വലിപ്പമുണ്ട്.


</doc>
<doc id="232346" url="https://ml.wikipedia.org/wiki?curid=232346" title="ഉത്തരാധുനിക വാസ്തുവിദ്യ">
ഉത്തരാധുനിക വാസ്തുവിദ്യ

1950കളിൽ തുടക്കംകുറിച്ച്, 1970കളോടടുത്ത് ഒരു വാസ്തുവിദ്യാ പ്രസ്ഥാനമായിമാറിയ അന്താരാഷ്ട്ര വാസ്തുകലാശൈലിയാണ് ഉത്തരാധുനിക വാസ്തുവിദ്യ അഥവാ പോസ്റ്റ്മോഡേർൺ ആർക്കിടെക്ചർ (Postmodern architecture ) എന്ന് അറിയപ്പെടുന്നത്. സമകാലീന വാസ്തുവിദ്യയിലും ഈ പ്രസ്ഥാനം അതിന്റെ സ്വാധീനം ചെലുത്തുന്നുണ്ട്. 

ആധുനികവാസ്തുശൈലിയിൽനിന്നും ഉൽത്തിരിഞ്ഞുവന്നതാണ് ഉത്തരാധുനിക വാസ്തുവിദ്യ. എന്നിരുന്നാലും ആധുനികവാസ്തുവിദ്യയിൽ പല ആശയങ്ങളോടും ഉത്തരാധുനിക വാസ്തുവിദ്യ വൈരുദ്ധ്യം പ്രകടിപ്പിക്കുന്നു. അടിസ്ഥാനമായും പുതിയ ആശയങ്ങളുടേയും, പരമ്പരാഗത ശൈലികളുടേയും സമ്മേളനമാണ് ഉത്തരാധുനിക വാസ്തുവിദ്യയിൽ കാണാൻ കഴിയുന്നത്. അപ്രതീക്ഷിതമായ രീതികളിൽ പഴയകാല വാസ്തുവിദ്യയിലെ ഘടകങ്ങളും മറ്റും പ്രയോജനപ്പെടുത്തുന്നതാണ് ഉത്തരാധുനികവിദ്യയെ വേറിട്ടതാക്കുന്നത്. 

റോബർട് വെഞ്ചുറിയുടെ, "വാസ്തുവിദ്യയിലെ സങ്കീർണതകളും വൈരുദ്ധ്യങ്ങളും(Complexity and Contradiction in Architecture)", "ലാസ് വേഗാസിൽ നിന്നുള്ള പാഠങ്ങൾ"("Learning from Las Vegas") എന്ന രണ്ടുപുസ്തകങ്ങളിൽ ഉത്തരാധുനിക വാസ്തുവിദ്യയുടെ അടിസ്ഥാന ആശയങ്ങളേക്കുറിച്ച് പ്രധിപാദിക്കുന്നുണ്ട്.

1960-1970 വർഷങ്ങലിൽ അമേരിക്കയിലാണ് ഉത്തരാധുനിക വാസ്തുവിദ്യ രൂപംകൊള്ളുന്നത്. പിന്നീട് അത് യൂറോപ്പിലേക്കും ലോകത്തിന്റെ മറ്റ് ഭാഗങ്ങളിലേക്കും വ്യാപിച്ചു. ആധുനികതയുടെ പ്രതിപ്രവർത്തന രീതി എന്നനിലയ്ക്കാണ് ഉത്തരാധുനികത രൂപംകൊള്ളുന്നത്. ആധുനികതയുടെ പരിമിതികളേയും, ന്യൂനതകളേയും ഇത് ചൂണ്ടിക്കാട്ടുന്നു.



</doc>
<doc id="232351" url="https://ml.wikipedia.org/wiki?curid=232351" title="മൗലൂദ്">
മൗലൂദ്

കേരളീയ മുസ്ലിംകളുടെ അനുഷ്‌ഠാന കലകളിലൊന്നാണ് മൗലൂദ്‌.നബിയുടെ ജന്മദിന മാസത്തിൽ സംഘം ചേർന്ന്‌ താളാത്മകമായി ആലപിക്കുകയും അതിനു ശേഷം ഒരുമിച്ചിരുന്ന്‌ മധുര പലഹാരമോ ഭക്ഷണമോ കഴിക്കുകയും ചെയ്യുന്നു.കേരള സർക്കാരിന്റെ സാംസ്‌കാരിക വകുപ്പിനു കീഴിലുള്ള മഹാകവി മോയിൻകുട്ടി വൈദ്യർ സ്‌മാരക കമ്മിറ്റി നഷ്ടപ്പെട്ടുകൊണ്ടിരിക്കുന്ന ഈ അനുഷ്‌ഠാന കലയെ സംരക്ഷിക്കാനായി വിവിധ തരം മൗലൂദുകളുടെ റിക്കോർഡിംഗുകൾ ചെയ്തു വരുന്നു.

നബി മക്ക ജീവിതത്തിൽ നിന്ന് പലായനം ചെയ്ത് (ഹിജ്‌റ: 622) മദീനയിലെത്തിയപ്പോൾ അവിടുത്തെ പെൺകുട്ടികൾ തുകൽവാദ്യങ്ങൾ മുട്ടി സ്വാഗതം ചെയ്ത് ആനയിച്ചു. ആ വരവേല്പിനെ അനുസ്മരിച്ചും ബാലികമാരുടെ ഈണത്തെ അനുകരിച്ചുമാണ് അദ്ദേഹത്തിന്റെ ജന്മമാസത്തിൽ (റബീഉൽ അവ്വൽ) മൗലൂദ്' ആലാപനം നടക്കുന്നത്.



</doc>
<doc id="232363" url="https://ml.wikipedia.org/wiki?curid=232363" title="വയലാർ രാമവർമ്മയുടെ ചലച്ചിത്രഗാനങ്ങൾ">
വയലാർ രാമവർമ്മയുടെ ചലച്ചിത്രഗാനങ്ങൾ

വയലാർ രാമവർമ്മ രചിച്ച ചില സിനിമാഗാനങ്ങൾ . പൂർണ്ണമായ പട്ടിക ഈ കണ്ണിയിൽ ലഭ്യമാണു്. 


</doc>
<doc id="232365" url="https://ml.wikipedia.org/wiki?curid=232365" title="വാസ്തുശിൽപി">
വാസ്തുശിൽപി

കെട്ടിട നിർമ്മാണത്തിന്റെ രൂപകല്പകനും, കലാശില്പിയും, നിരൂപകനുമായ ഒരാളാണ് വാസ്തുശില്പി.കെട്ടിടങ്ങളുടെ രൂപകൽപ്പനയുമായി ബന്ധിപ്പിച്ച് കെട്ടിടങ്ങളുടെ ചുറ്റുപാടുകളോടു ബന്ധപ്പെട്ട് സേവനങ്ങൾ ലഭ്യമാക്കുന്നതിനാണ് ആർക്കിടെക്ച്ചർ പ്രാക്ടീസ് ചെയുന്നത്. 

പദോദ്‌പത്തിവിഷയകമായി നോക്കുമ്പോൾ ആർക്കിടെക്ട് എന്ന പദം ലാറ്റിൻ പദമായ ആർക്കിറ്റെക്ട്‌സ് ("architectus") ഉരുത്തിരിഞ്ഞുണ്ടായതാണ്. ഗ്രീക്ക് ഭാഷയിൽ ("arkhi-", chief + "tekton", builder),  ഇതിനർത്ഥം മുഖ്യ നിർമാതാവ് എന്നാണ്.

പ്രൊഫഷണലായി, ആർക്കിടെക്റ്റിന്റെ തീരുമാനങ്ങൾ പൊതു സംരക്ഷണത്തെ ബാധിക്കുന്നു, അതിനാൽ ഒരു വാസ്തുശില്പി തച്ചുശാസ്ത്രം പ്രാക്ടീസ് ചെയ്യാൻ ലൈസൻസ് നേടുന്നതിനായി വിപുലമായ വിദ്യാഭ്യാസവും പ്രത്യേക പ്രായോഗികാനുഭവത്തിനായി പ്രായോഗിക പരിചയം ഉള്ളവരുടെ കീഴിൽ പ്രത്യേക പരിശീലനത്തിനു("internship") വിധേയമായിരിക്കണം. ഒരു വാസ്തുശില്പിയാകാൻ വേണ്ടതായ പ്രാക്റ്റിക്കൽ, ടെക്നിക്കൽ, അക്കാഡമിക്ക് കഴിവുകൾ അധികാരപരിധി അനുസരിച്ചു മാറുന്നതാണ്.

പുരാതന, മധ്യകാല ചരിത്രത്തിലുടനീളം, ഭൂരിഭാഗം വാസ്തുവിദ്യാ രൂപകല്പനയും നിർമ്മാണവുമെല്ലാം ചെയ്തിരുന്നത് കല്ലാശാരിമാരോ, മരയാശാരിമാരെയോ പോലുളള കരകൗശലവിധക്തരായിരുന്നു, ആധുനിക കാലം വരെ ആർക്കിടെക്റ്റിനും എഞ്ചിനീയർക്കും ഇടയിൽ പ്രകടമായ വ്യത്യാസമുണ്ടായിരുന്നില്ല.

യൂറോപ്പിൽ, വാസ്തുശില്പിയും എൻജിനീയറും എന്ന പദവികൾ പ്രധാനമായും പ്രധാനമായി ഒരു പദവിയായി കണക്കാക്കുന്നു , പല സ്ഥലങ്ങളിൽ വ്യത്യസ്ത രൂപത്തിൽ ഉപയോഗിക്കുന്നു എന്നുള്ളു, പലപ്പോഴും പരസ്പരം ഉപയോഗിക്കാറുമുണ്ട്. 

സാങ്കേതികവിദ്യയിലും ഗണിതത്തിലും ഉണ്ടായ വളർച്ചയാണ് തൊഴിൽപരമായ ആധുനിക വാസ്തുശാത്രത്തെ സാധാരണ ശില്പികളുടെ മേഖലയിൽ നിന്നും വേർപെടുത്തിയത്. 15-ാം നൂറ്റാണ്ട് വരെ രൂപരേഖകൾ വരക്കുന്നതിനായി യൂറോപ്പിൽ പേപ്പർ ഉപയോഗിച്ചിരുന്നില്ല, എന്നാൽ  1500-ന് ശേഷം കടലാസിന്റെ ലഭ്യത വർധിച്ചതോടുകൂടി അതിന്റെ ഉപയോഗവും കൂടി. 1600 കളോടുകൂടി വരകൾക്കായി പ്രധാനമായും പെൻസിലുകൾ ഉപയോഗിച്ചു തുടങ്ങി. നിർമ്മാണത്തിന് മുൻപുള്ള രൂപകല്പനകൾ ചെയ്യുന്നതിനായി ആർക്കിടെക്റ്റുകളും അവരുടെ സൃഷ്ടികളും വളരെ സുലഭമായികൊണ്ടിരുന്നു. മാത്രമല്ല ഒരേസമയം ദ്വിമാന ദൗത്യത്തിന്റെ ആമുഖവും നൂതന കോർപറേഷനുകളും ത്രിമാനവസ്തുക്കളെ രണ്ട് അളവുകളിലായി വിവരിക്കാനുതകുന്ന വിവിധ പദ്ധതികൾ ഉപയോഗപ്പെടുത്തി, അതിനോടൊപ്പം കൃത്യമായ അളവിലുള്ള അറിവുകളോടെ, ഡിസൈനർമാരെ അവരുടെ ആശയങ്ങൾ ആശയവിനിമയം ചെയ്യാൻ സഹായിച്ചു. എന്നിരുന്നാലും, വികസനം ക്രമേണയായിരുന്നു. പക്ഷേ പതിനെട്ടാം നൂറ്റാണ്ട് വരെ ഉയർന്ന നിലവാരമുള്ള പദ്ധതികൾ ഒഴികേയുള്ള ബിൽഡിംഗുകൾ ശിൽപികൾ തന്നെയാണ് രൂപകൽപന ചെയ്തിരുന്നത്.

ഭൂരിഭാഗം വികസിത രാജ്യങ്ങളിൽ, ഉചിതമായ ഒരു ലൈസൻസ്, സർട്ടിഫിക്കേഷൻ അല്ലെങ്കിൽ രജിസ്റ്റേർഡ് യോഗ്യതയുള്ളവർ മാത്രമേ നിയമപരമായി വാസ്തുപരമായ പ്രവൃത്തിയിൽ ഏർപ്പെടാൻ പറ്റുകയുള്ളു.

ഇത്തരം ലൈസൻസിന് സർവകലാശാലാ ബിരുദവും, പരീക്ഷകളിൽ വിജയകരമായ പൂർത്തീകരണവും , ഒരു പരിശീലന കാലാവധിയും ആവശ്യമാണ്. നിബന്ധനകൾക്കും സ്ഥാനപ്പേരുകൾക്കുമൊപ്പം ഒരു വാസ്തുശില്പി എന്ന നിലയിലുള്ള പ്രാതിനിധ്യം നിയമപരമായി ലൈസൻസുള്ള വ്യക്തികൾക്ക് മാത്രമായി പരിമിതപ്പെടുത്തിയിരിക്കുന്നു. എന്നിരുന്നാലും വാസ്തുവിദ്യാ ഡിസൈനർ പോലുള്ള ഡെറിവേറ്റീവുകൾ പലപ്പോഴും നിയമപരമായി സംരക്ഷിക്കപ്പെട്ടിട്ടുമില്ല. ആർക്കിടെക്ചർ പ്രാക്ടീസ് ചെയ്യണമെങ്കിൽ മേൽനോട്ടത്തിൽ സ്വതന്ത്രമായി പ്രവർത്തിക്കാനുള്ള കഴിവ് ഉണ്ടായിരിക്കേണ്ടത് നിർബന്ധമാണ്‌. പല സ്ഥലങ്ങളിലും, സ്വതന്ത്രവും നോൺ-ലൈസൻസുള്ളതുമായ വ്യക്തികൾ പ്രൊഫഷണൽ നിയന്ത്രണങ്ങൾ, ഡിസൈൻ ഹൌസുകൾ, മറ്റ് ചെറിയ കെട്ടിടങ്ങൾ എന്നിവയ്ക്ക് പുറത്ത് ഡിസൈൻ സേവനങ്ങൾ നടത്തുന്നുണ്ട്.


</doc>
<doc id="232376" url="https://ml.wikipedia.org/wiki?curid=232376" title="പുഴു">
പുഴു

നനുത്ത കാലുകൾകൊണ്ടോ ശരീരത്തിന്റെ അടിഭാഗം ഉപയോഗിച്ചോ ഇഴഞ്ഞു സഞ്ചരിക്കുന്ന ജീവികളെ പുഴുക്കൾ എന്നു പറയുന്നു. ഞാഞ്ഞൂലുകൾ, ഷഡ്പദങ്ങളുടെ ലാർവ്വകൾ തുടങ്ങിയവ പുഴുക്കളുടെ കൂട്ടത്തിൽ പെടുന്നു. സ്പർശിക്കുന്ന ജീവികൾക്ക് ചൊറിച്ചിൽ ഉളവാക്കാൻ കഴിയുന്നവയാണ് ചില ഇനം പുഴുക്കൾ. ഇവയെ ചൊറിയൻ പുഴു എന്നു പറയാറുണ്ട്. മിക്കയിനം പുഴുക്കളും, ജീവിക്കുന്ന ചുറ്റുപാടുകളിൽ നിന്നും തിരിച്ചറിയാൻ കഴിയാത്ത വിധം ഉള്ള ശരീര പ്രകൃതി ഉള്ളവയാണ്.ശരീരം ആസകലം ഉള്ള രോമങ്ങൾ കൊണ്ടോ അനുയോജ്യമായ നിറങ്ങളീൽ ഉള്ള അടയാളങ്ങൾ കൊണ്ടോ ആണിതു സാധ്യമാക്കുന്നത്.


</doc>
<doc id="232378" url="https://ml.wikipedia.org/wiki?curid=232378" title="മായൻ ഭാഷകൾ">
മായൻ ഭാഷകൾ

പ്രധാനമായും മായൻ വംശജരാണ് ഈ ഭാഷകൾ സംസാരിക്കുന്നത്. മെസോഅമേരിക്കയിലും വടക്കേ മധ്യ അമേരിക്കയിലുമാണ് ഇതു സംസാരിക്കുന്നത്. 6 മില്യണോളം മായൻ ജനങ്ങൾ ഈ ഭാഷകൾ സംസാരിക്കുന്നുണ്ട്. ഗ്വാട്ടിമാല, മെക്സിക്കോ, ബെലീസി, ഹോണ്ടൂരാസ് എന്നിവിടങ്ങളിലാണ് ഈ ഭാഷകൾക്ക് പ്രധമ പരിഗണന ഉള്ളത്. ഈ ഭാഷയിൽ മറ്റ് ഉപവിഭാഗങ്ങളും നിലവിലുണ്ട്. 21 ഓളം വിഭാഗങ്ങൾ ഗ്വാട്ടിമാലയിലുണ്ട്. എട്ടിലധികം വിഭാഗങ്ങൾ മെക്സിക്കോയിലും കണ്ടെത്തിയിട്ടുണ്ട്. മായൻ ഭാഷകൾ അമേരിക്കയിൽ നല്ല രീതിയിൽ ഡോക്യുമെന്റ് ചെയ്യപ്പെടുകയും പഠിക്കുകയും ചെയ്യുന്നുണ്ട്. 5000 വർഷങ്ങൾക്കു മുൻപേ ഈ വർഗ്ഗത്തിലെ ഭാഷകൾ സംസാരിക്കപ്പെട്ടിരുന്നു.


</doc>
<doc id="232404" url="https://ml.wikipedia.org/wiki?curid=232404" title="കോലാൻ">
കോലാൻ

പുഴകളിലും കുളങ്ങളിലും കനാലുകളിലും മറ്റും സാധാരണയായി കണ്ടുവരുന്ന ഒരു ശുദ്ധജലമത്സ്യമാണ് കോലാൻ (freshwater garfish). ശാസ്ത്രനാമം : Xenentodon cancila. ജലാശയങ്ങളിൽ ഉപരിതലത്തിലായാണ് ഇവയെ കാണുക. ഒഴുക്കു കുറഞ്ഞ നദികളിലും തോടുകളുലുമെല്ലാം ഒറ്റയ്ക്കോ ചെറുകൂട്ടങ്ങളോ ആയി ഇവ നീങ്ങുന്നത് കാണാം. ഭക്ഷ്യയോഗ്യമായ മത്സ്യമായി വിലയിരുത്തുന്നു. ചെറുമീനുകളെ വേട്ടയാടിപ്പിടിച്ച് ഇവ ആഹാരമാക്കാറുണ്ട്. ഏറെ നേരം ഉപരിതലത്തിൽ റോന്തു ചുറ്റി നടന്നശേഷം കൂട്ടമായി പോകുന്ന മീനുകൾക്കിടയിലേക്ക് ഊളയിടുന്ന കോലാൻ പരുന്ത് കോഴിക്കുഞ്ഞിനെ പിടിക്കുന്നതുപോലെ ചെറുമീനുകളെ ചുണ്ടിൽ കൊരുത്ത് കൊണ്ടുപോകുന്നത് കാണാം. 

കോല, കോലി എന്നീ പേരിലും കോലാൻ അറിയപ്പെടുന്നു. പ്രശസ്തമായ ഒരു അലങ്കാര മത്സ്യം കൂടിയാണിത്. needlefish, silver needlefish, Asian freshwater needlefish, needlenose halfbeak, freshwater gar, എന്നീ പേരുകളിലും ഇംഗ്ലീഷിൽ ഈ മത്സ്യം അറിയപ്പെടുന്നു.

ശുദ്ധജല മത്സ്യമായ കോലാൻ പ്രധാനമായും ദക്ഷിനേഷ്യൻ രാജ്യങ്ങളായ ഇന്ത്യ, ശ്രീലങ്ക, മലേഷ്യ തുടങ്ങിയ രാജ്യങ്ങളിൽ കണ്ടുവരുന്നു.

മറ്റുള്ള സൂചിമത്സ്യങ്ങളെപ്പോലെത്തന്നെ ഈ ഇനത്തിനും നീളം കൂടിയ ശരീരവും ചുണ്ടിൽ താടിയെല്ല് പോലെയുള്ള ഭാഗത്ത് നിറയെ പല്ലുകളും ഉണ്ട്. പൃഷ്ഠവാജവും ഗുദവാജവും (മുതുകിലേയും പിന്നറ്റത്തേയും ചിറകുകൾ) ശരീരത്തിന്റെ മദ്ധ്യഭാഗത്തുനിന്നും കൂടുതൽ പിന്നോട്ട് വാലിനോട് കൂടുതൽ അടുത്താണ്. തിളങ്ങുന്ന പച്ചനിറമുള്ള ശരീരം മുതുകുവശത്തു് കൂടുതൽ ഇരുണ്ടും കീഴ്വശത്തു് വിളറിയും കാണപ്പെടുന്നു. ഇരുണ്ട പാർശ്വരേഖകൾ ഉണ്ടു്. ആൺ‌മത്സ്യത്തിന്റെ പൃഷ്ഠവാജത്തിനും ഗുദവാജത്തിനും പലപ്പോഴും പതിവുള്ള കറുത്ത വക്കുകൾ പെൺമത്സ്യങ്ങളിൽ നിന്നും അവയെ തിരിച്ചറിയാൻ സഹായിക്കുന്നു.


</doc>
<doc id="232419" url="https://ml.wikipedia.org/wiki?curid=232419" title="കാമ്പിശ്ശേരി കരുണാകരൻ">
കാമ്പിശ്ശേരി കരുണാകരൻ

പ്രമുഖ മലയാള പത്രാധിപരും സിനിമാ - നാടക നടനും രാഷ്ട്രീയ പ്രവർത്തകനുമായിരുന്നു കാമ്പിശ്ശേരി കരുണാകരൻ(31 മാർച്ച് 1922 – 27 ജൂലൈ 1977). ദീർഘകാലം ജനയുഗം വാരികയുടെയും പത്രത്തിന്റെയും സിനിരമയുടെയും മുഖ്യ പത്രാധിപരായിരുന്നു. മാനേജിംഗ് എഡിറ്ററായും പ്രവർത്തിച്ചു.

1922 മാർച്ച് 31-ന് കാമ്പിശ്ശേരി കൊച്ചിക്കോ ചന്നാരുടെ മകനായി ആലപ്പുഴ ജില്ലയിലെ വള്ളിക്കുന്നത്ത് ജനിച്ചു. മദ്രാസ് മെട്രിക്കുലേഷൻ പ്രൈവറ്റായി എഴുതി പാസ്സായി. തുടർന്ന് യുവകേരളം പത്രാധിപസമിതി അംഗമായി. 'തിരുവനന്തപുരം സിറ്റി എഡിറ്ററായും പ്രവർത്തിച്ചു. തിരുവനന്തപുരം സംസ്കൃത കോളേജിൽ പഠിക്കുമ്പോൾ സ്വാതന്ത്ര്യ സമരത്തിൽ പങ്കെടുത്തു ജയിൽ വാസം അനുഭവിച്ചു. 1948 വരെ കോണ്ഗ്രസ്സിന്റെ സജീവ പ്രവർത്തകൻ ആയിരുന്നു. സ്വാതന്ത്ര്യാനന്തരം കോൺഗ്രസ്സിന്റെ നയങ്ങളെ ചോദ്യം ചെയ്തു വള്ളി കുന്നത്ത് നിയമലംഘനം നടത്തി. പിന്നീട് കമ്യൂണിസ്റ്റ് പ്രസ്ഥാനത്തിൽ ചേർന്നു. 1953 മുതൽ 1977 വരെ ജനയുഗം പത്രാധിപരായിരുന്നു. പട്ടംതാണുപിള്ള, ആർ. ശങ്കർ, കെ.എ. ദാമോദരമേനോൻ തുടങ്ങിയവർക്കെതിരെ അഴിമതിയാരോപണങ്ങൾ കാമ്പിശ്ശേരി പുറത്തുകൊണ്ടു വന്നു. സെക്രട്ടറിയേറ്റിലെ രഹസ്യരേഖകൾ കൈവശപ്പെടുത്തി അതിന്റെ ഫോട്ടോസ്റ്റാറ്റുകൾ പ്രസിദ്ധപ്പെടുത്തിക്കൊണ്ടാണ് കാമ്പിശ്ശേരി പല 'സ്‌കൂപ്പു'കളും പുറത്തുകൊണ്ടുവന്നത്. 

ആക്ഷേപഹാസ്യത്തിൽ കാമ്പിശ്ശേരി തുടങ്ങിവച്ച പംക്തിയാണ് കൽക്കി. കേരളത്തിലെ ദിനപത്രങ്ങളിൽ ആദ്യം 'ബോക്‌സ് കാർട്ടൂൺ' പ്രസിദ്ധപ്പെടുത്തിയത് 'ജനയുഗ' ത്തിലൂടെ കാമ്പിശ്ശേരിയാണ് 'കിട്ടുമ്മാവൻ' എന്ന ബോക്സ് കാർട്ടൂണിന് ആരാധകരേറെയുണ്ടായിരുന്നു. ആദ്യത്തെ വനിതാ പംക്തി, ഡോക്ടറോടു ചോദിക്കാം, ബാലപംക്തി, നാടകപംക്തി, സിനിമാ പംക്തി, തുടങ്ങി ഇന്നു പത്ര മാധ്യമങ്ങളിൽ കാണുന്ന മിക്ക പംക്തികളുടെയും തുടക്കകാരൻ കാമ്പിശ്ശേരിയാണ്. ജനയുഗം ദിനപത്രം, ജനയുഗം വാരിക, ബാലയുഗം, സിനിരമ, നോവൽപ്പതിപ്പ് തുടങ്ങി നിരവധി പ്രസിദ്ധീകരണങ്ങളുടെ പത്രാധിപരായി പ്രവർത്തിച്ചു.

നിങ്ങളെന്നെ കമ്മ്യൂണിസ്റ്റാക്കി നാടകത്തിലെ പരമു പിള്ളയെ അവതരിപ്പിച്ചിരുന്നത് കാമ്പിശ്ശേരിയായിരുന്നു. ഏതാനും ചിത്രങ്ങളിലും അദ്ദേഹം അഭിനയിച്ചിട്ടുണ്ട്. അവസാനകാലത്ത് രോഗബാധിതനായിരുന്ന അദ്ദേഹം 55-ആമത്തെ വയസ്സിൽ 1977 ജൂലൈ 27-ന് വൈകീട്ട് നാലരയോടെ തിരുവനന്തപുരം മെഡിക്കൽ കോളേജ് ആശുപത്രിയിൽ വച്ച് അന്തരിച്ചു. മൃതദേഹം വള്ളിക്കുന്നത്തെ വീട്ടുവളപ്പിൽ മതാചാരങ്ങളില്ലാതെ സംസ്കരിച്ചു.



</doc>
<doc id="232433" url="https://ml.wikipedia.org/wiki?curid=232433" title="ഭാരത്‌ സ്കൗട്ട്സ് ആൻഡ്‌ ഗൈഡ്സ്">
ഭാരത്‌ സ്കൗട്ട്സ് ആൻഡ്‌ ഗൈഡ്സ്

ഇന്ത്യയിലെ സ്കൌട്ടിങ്ങിന്റെയും ഗൈഡിങ്ങിന്റെയും സംഘടനയാണ് ഭാരത്‌ സ്കൌട്ട്സ് ആൻഡ്‌ ഗൈഡ്സ് (ഇംഗ്ലീഷ്: The Bharat Scouts and Guides; ഹിന്ദി: भारत स्काउट्स एवं गाइड्स). സംഘടനയുടെ ആസ്ഥാനം ന്യൂ ഡൽഹിയിലാണ്.

റോബർട്ട് സ്റ്റീഫൻസൺ സ്മിത്ത് ബേഡൻ പവൽ(22 ഫെബ്രുവരി 1857 – 8 ജനുവരി 1941) ആണ് സ്കൗട്ട് പ്രസ്ഥാനത്തിന്റെ സ്ഥാപകൻ. ബ്രിട്ടീഷ്‌ പട്ടാളത്തിലെ ലെഫ്റ്റനന്റ് ജനറലായിരുന്നു ഇദ്ദേഹം. കുട്ടികളെ പരിശീലിപ്പിച്ചാൽ അവർ മുതിർന്നവരെ പോലെ കാര്യക്ഷമമായി പ്രവർത്തിക്കുമെന്ന് പട്ടാളത്തിൽ സേവനമനുഷ്ടിച്ചിരുന്ന കാലത്തെ ഒരനുഭവം വെച്ച് അദ്ദേഹത്തിനു തോന്നി. വിരമിച്ച ശേഷം കുട്ടികളുടെ പ്രവർത്തനശേഷിയും പ്രതികരണവും നേരിൽ കണ്ടറിയാനായി ജീവിതത്തിന്റെ വിവിധ തുറകളിലുള്ള 21 കുട്ടികളെ ഉൾപ്പെടുത്തി 1907ൽ അദ്ദേഹം ഇംഗ്ളീഷ് ചാനലിലുള്ള ബ്രൗൺസി ദ്വീപിൽ വെച്ച് ഒരു ക്യാമ്പ് നടത്തി. ഈ ക്യാമ്പിനെ ആദ്യത്തെ സ്കൗട്ട് ക്യാമ്പായി കണക്കാക്കാം.ഇന്ത്യ,അഫ്ഗാനിസ്ഥാൻ,റഷ്യ സൗത്ത് ആഫ്രിക്ക എന്നിവിടങ്ങളിൽ സേവനം അനുഷ്ഠിച്ചിട്ടുണ്ട് 

ബേഡൻ പവൽന്റെ ഇളയ സഹോദരി ആഗ്നസ് ബേഡൻ പവലാണ് ഗേൾ ഗൈഡ് പ്രസ്ഥാനം സ്ഥാപിച്ചത്. തുടക്കത്തിൽ ഗേൾ ഗൈഡ് ഏറെ വിമർശനങ്ങൾ നേരിട്ടിരുന്നു.

1909ലാണ് ഇന്ത്യയിൽ സ്കൌട്ട് പ്രസ്ഥാനം തുടങ്ങിയത്. ക്യാപ്ടൻ ടി.എച്ച്. ബേക്കർ ബാംഗ്ലൂരിൽ രാജ്യത്തെ ആദ്യ സ്കൌട്ട് ട്രൂപ് ഉണ്ടാക്കി. പിന്നീട് പൂണെ, മദ്രാസ്‌, ബോംബെ, ജബൽപൂർ തുടങ്ങിയ സ്ഥലങ്ങളിലും സ്കൌട്ട് പ്രവർത്തനങ്ങൾ ആരംഭിച്ചു. ഇവയെല്ലാംതന്നെ ബ്രിട്ടീഷുകാരുടെ കുട്ടികൾക്കും ആംഗ്ലോ-ഇന്ത്യൻ കുട്ടികൾക്കും വേണ്ടി മാത്രമുള്ളതായിരുന്നു. 1911ൽ ജബൽപൂരിൽ ആദ്യത്തെ ഗൈഡ് കമ്പനി ഉണ്ടാക്കി.

ഇന്ത്യക്കാരായ കുട്ടികൾക്കുവേണ്ടി മദൻ മോഹൻ മാളവ്യ, ഹൃദയ് നാഥ് ഖുൻസ്രു, ശ്രീറാം ബാജ്പായി തുടങ്ങിയവർ അലഹബാദ് കേന്ദ്രമാക്കി സേവ സമതി സ്കൌട്ട് അസോസിയേഷൻ എന്ന പേരിൽ ഒരു സംഘടന തുടങ്ങി. മദ്രാസ്‌ കേന്ദ്രമാക്കി ഡോ. ആനി ബസന്റ് ഇന്ത്യൻ ബോയ്‌ സ്കോട്ട് അസോസിയേഷൻ എന്ന മറ്റൊരു സംഘടനയും ഉണ്ടാക്കി. ഇത് പോലെ രാജ്യത്തിന്റെ പലഭാഗങ്ങളിൽ ഇന്ത്യക്കാരായ കുട്ടികൾക്കുവേണ്ടി വിവിധ സ്കൌട്ട് സംഘടനകളുണ്ടാക്കി.

ഈ എല്ലാ സ്കൌട്ട് അസോസിയേഷനുകളെയും ഒരുമിപ്പിച്ചു ഒറ്റ സംഘടനയാക്കാൻ സ്വാതന്ത്രലബ്ദിക്ക് മുൻപ് പല ശ്രമങ്ങളും നടന്നെങ്കിലും പരാജയപ്പെട്ടു. ഇതിന്റെ പ്രധാന കാരണം പ്രതിജ്ഞയിൽ ബ്രിട്ടീഷ്‌ രാജാവിനോട് കൂറുകാണിക്കും എന്നുള്ള വാചകം മാറ്റുന്നതിന്റെ കുറിച്ചുള്ള അഭിപ്രായവ്യത്യാസമായിരുന്നു. ഇത് സ്വന്തം രാജ്യത്തോട് കൂറുള്ളവരായിരിക്കും എന്നാക്കണമെന്ന് ഇന്ത്യയിലെ ദേശീയനേതാക്കൾ ആവശ്യപ്പെട്ടു.

സ്വാതന്ത്രപ്രാപ്തിക്കു ശേഷം പ്രധാനമന്ത്രി ജവഹർലാൽ നെഹ്‌റു, വിദ്യാഭ്യാസ വകുപ്പുമന്ത്രി അബുൽ കലാം ആസാദ്, മംഗൽ ദാസ് പക്വാസ, ഹൃദയ് നാഥ് ഖുൻസ്രു, ശ്രീറാം ബാജ്പായി, ജസ്റ്റിസ് വിവിയൻ ബോസ് തുടങ്ങിയവർ ഇന്ത്യയിലെ സ്കൌട്ട് പ്രസ്ഥാനങ്ങളെ ഒരു സംഘടനയുടെ കീഴിൽ കൊണ്ടുവരാൻ പരിശ്രമിച്ചു. ഇതിന്റെ ഫലമായി 1950 നവംബർ 7നു എല്ലാ സംഘടനകളും ഭാരത്‌ സ്കൗട്ട്സ് ആൻഡ്‌ ഗൈഡ്സ് എന്ന പേരിൽ പുതിയ സംഘടനയുണ്ടാക്കി. 

ഗേൾ ഗൈഡ് അസോസിയേഷൻ 1951 ഓഗസ്റ്റ് 15നു പുതിയ സംഘടനയിൽ ഔദ്യോഗികമായി ചേർന്നു.
ഹരി ശാന്ത്.എച്ച് ആണ് ഇപ്പോഴത്തെ ദേശീയ കമ്മീഷണർ.

ഭാരത്‌ സ്കൗട്ട് &ഗൈഡ്സ് ചെറുപ്പകാർക്കുള്ള സന്നദ്ധ രാഷ്രീയെതര വിദ്യാഭ്യാസ പ്രസ്ഥാനമാണ് 1950ൽ സ്ഥാപകൻ ബി.പി യുടെ ഉദ്ദേശങ്ങൾ,തത്വങ്ങൾ,രീതികൾ,മുതലായുടെ അടിസ്ഥാനത്തിൽ ജാതി,മതം,വർഗം എന്നിവയുടെ വിവേചനമില്ലാതെ എല്ലാവർക്കുമായി തുറന്നിട്ടുള്ള പ്രസ്ഥാനം

യുവാക്കളുടെ മാനസികവും ശാരീരികവും ഭൌതികവുമായ കഴിവുകളെ പരിപോഷിപ്പിച്ചു സമൂഹത്തിനും രാജ്യത്തിനും വേണ്ടി മഹത്തായ കാര്യങ്ങൾ ചെയ്യാൻ പ്രാപ്തരാക്കുകയാണ് സംഘടനയുടെ ലക്‌ഷ്യം. വിവിധ തരത്തിലുള്ള ക്യാമ്പുകൾ സംഘടിപ്പിക്കുന്നതിലൂടെ വിവിധ പ്രാദേശിക സാംസ്കാരിക സ്വഭാവങ്ങളുടെ സമന്വയമുണ്ടാക്കാനും അംഗങ്ങളിൽ ഐക്യവും ദേശീയമായ വീക്ഷണവും ഉണ്ടാക്കാൻ സഹായിക്കുന്നു.

അംഗങ്ങളുടെ വയസ്സനുസരിച്ചു മൂന്നു വിഭാഗങ്ങളായി തിരിച്ചിരിക്കുന്നു.




ഒരു നിയമവും അതിന് ഒൻപത് ഭാഗങ്ങളും ആണ് ഉള്ളത്


സ്കൌട്ട്/ഗൈഡ് അംഗത്വ പുരസ്കാരം.

അംഗത്വം ലഭിച്ചതിനു ശേഷം സ്വന്തം ട്രൂപ്പിൽ തന്നെ വിവിധ പരീക്ഷകൾ നടത്തിയാണ് പ്രഥമ സോപാൻ പുരസ്കാരം നൽകുന്നത്.

പ്രഥമ സോപാൻ ലഭിച്ചതിനു ശേഷം ദ്വിതീയ സോപാൻ സിലബസനുസരിച്ചുള്ള വിവിധ സേവനപ്രവർത്തനങ്ങൾ നടത്തിയതും സ്കൗട്ടിങ്ങിലെ പ്രധാന കാര്യങ്ങളിലുള്ള അറിവും പരിശോധിച്ച് ലോക്കൽ അസോസിയേഷനാണ് ദ്വീതീയ സോപാൻ പുരസ്കാരം നൽകുന്നത്.

ദ്വിതീയ സോപാൻ ലഭിച്ചതിനു ശേഷം തൃതിയ സോപാൻ സിലബസനുസരിച്ചുള്ള പ്രവർത്തനങ്ങൾ നടത്തിയതിന്റെ അടിസ്ഥാനത്തിൽ ജില്ലാ അസോസിയേഷനാണ് തൃതിയ സോപാൻ പുരസ്കാരങ്ങൾ നൽകുന്നത്.

സംസ്ഥാനങ്ങളിലെ സ്കൌട്ട് പ്രസ്ഥാനത്തിനു നൽകുന്ന ഉയർന്ന പുരസ്കാരമാണ് രാജ്യപുരസ്കാർ. സംസ്ഥാന ഗവർണർമാരാണ് ഈ പുരസ്കാരം നൽകുന്നത്.

ഇന്ത്യയിലെ സ്കൌട്ട് പ്രസ്ഥാനത്തിലെ പരമോന്നത പുരസ്കാരമാണ് രാഷ്ടപതി പുരസ്‌കാരം. പ്രത്യേക ചടങ്ങിൽവെച്ച് രാഷ്ട്രപതി അവാർഡുകൾ വിതരണം ചെയ്യും. 1961ലാണ് രാഷ്ടപതി സ്കൗട്ട്/ഗൈഡ് പുരസ്കാരങ്ങൾ നൽകിത്തുടങ്ങിയത്. 1971ലാണ് രാഷ്ടപതി റോവർ/റയിഞ്ചർ പുരസ്കാരങ്ങൾ ഏർപ്പെടുത്തിയത്.


2008-2009ലെ കണക്കനുസരിച്ച് സംഘടനയിൽ ആകെ 4.4 ദശലക്ഷത്തിൽ കൂടുതൽ അംഗങ്ങളുണ്ട്‌ (2.8 ദശലക്ഷം സ്കൌട്ടുകളും 1.5 ദശലക്ഷം ഗൈഡുകളും)



</doc>
<doc id="232440" url="https://ml.wikipedia.org/wiki?curid=232440" title="സീഗൾ നെബുല">
സീഗൾ നെബുല

നക്ഷത്രരാശികളായ ഏകശൃംഗാശ്വത്തിനും ബൃഹച്ഛ്വാനത്തിനും നടുവിലായി കാണപ്പെടുന്ന ഒരു നീഹാരികയാണ് സീഗൾ നെബുല എന്നറിയപ്പെടുന്ന IC 2177. ഐസക് റോബർട്സ് എന്ന ജ്യോതിശാസ്ത്രജ്ഞനാണ് ഇതു കണ്ടെത്തിയത്.


</doc>
<doc id="232443" url="https://ml.wikipedia.org/wiki?curid=232443" title="ശാസ്ത്രീയ സമീപനം">
ശാസ്ത്രീയ സമീപനം

ശാസ്ത്രത്തിന്റെ ഉപാദാനങ്ങൾ ഉപയോഗിച്ച് പ്രാപഞ്ചികപ്രതിഭാസങ്ങളെ വിശദീകരിക്കുകയും പുതിയ ജ്ഞാനം ആർജ്ജിക്കുകയും പഴയ ഉപജ്ഞാനങ്ങളെ തിരുത്തി പുതിയ കണ്ടെത്തലുകളുമായി ഉദ്ഗ്രഥിക്കുകയും ചെയ്യുക എന്നതാണ് ശാസ്ത്രീയസമീപനം കൊണ്ട് അർത്ഥമാക്കുന്നത്.
നിലവിൽ വിശദീകരിയ്ക്കാൻ ആവാത്ത പ്രതിഭാസത്തിന്റെ ഉദ്ഭവം ഏതെങ്കിലും ഒരു അപ്രമേയ ശക്തിയുടെ മേൽ കെട്ടി വയ്ക്കുന്നതിനു പകരം, ആ പ്രതിഭാസത്തിനെ കൂടുതൽ മനസ്സിലാക്കാനും, അവയുടെ പ്രവർത്തനത്തിലടങ്ങിയ നിഗൂഢതയുടെ ചുരുൾ അഴിക്കാനും ഉപയോഗിക്കേണ്ട സമീപനത്തെ ശാസ്ത്രീയ സമീപനമെന്നു (scientific method) വിളിക്കുന്നു.
ശാസ്ത്രീയ സമീപനം അനവധി പ്രപഞ്ചപ്രതിഭാസങ്ങളെ വിശദീകരിയ്ക്കാനും, നിരവധി കണ്ടുപിടിത്തങ്ങൾ നടത്താനും മനുഷ്യനെ സഹായിച്ചിട്ടുണ്ട്. മനുഷ്യപുരോഗതിയുടെ വലിയപങ്കും ഉണ്ടായിരിക്കുന്നത് ശാസ്ത്രീയ സമീപനമെന്ന രീതി കൈവരിച്ചതു കൊണ്ടാണു.
ഒരു പ്രതിഭാസത്തെപ്പറ്റി അന്വേഷിക്കാനും പുതിയ അറിവുകൾ ആർജ്ജിക്കാനും മുന്നറിവുകളെ കൃത്യതയുള്ളതാക്കാനും പരസ്പരം കൂട്ടിച്ചേർക്കാനും വേണ്ട ഒരു കൂട്ടം ടെക്നിക്ക് ആണ് ശാസ്ത്രീയ രീതി. ശാസ്ത്രീയം എന്ന് ഒരു അന്വേഷണരീതിയെ വിളിക്കണമെങ്കിൽ അത് നമ്മുടെ പഞ്ചേന്ത്രിയങ്ങളിൽ നിന്നും ലഭിക്കുന്ന കൃത്യതയോടെ അളക്കുവാൻ കഴിയുന്ന തെളിവുകൾ ഉള്ളതായിരിക്കണം. അത് യുക്തിപരമായ കാര്യകാരണബന്ധമുള്ളതാകണം. ശാസ്ത്രീയരീതിയെ ഓക്സ്ഫെഡ് ഓൺലൈൻ നിഘണ്ടു ഇങ്ങനെ നിർവ്വചിക്കുന്നു: "ഒരു രീതിയോ രീതിശാസ്ത്രമോ പതിനേഴാം നൂറ്റാണ്ടുമുതലുള്ള പ്രകൃതിശാസ്തം രൂപപ്പെട്ടത് കൃത്യതയും ക്രമവുമുള്ള നിരിക്ഷണം, അളക്കൽ, പരീക്ഷണം, അതിൽനിന്നും ലഭിക്കുന്ന തെളിവുകളുടെ അടിസ്ഥാനത്തിലുള്ള രൂപപ്പെടുത്തൽ, രൂപപ്പെട്ട ആശയം പരീക്ഷിക്കുക, അതിനുകിട്ടിയ ഫലം വിശകലനംചെയ്ത് കിട്ടിയ തെളിവുകളുടെ അടിസ്ഥാനത്തിൽ നിലവിലെ സങ്കൽപ്പനത്തെ പരിഷ്കരിക്കുക. ശാസ്ത്രീയരീതിയുടെ എറ്റവും പ്രധാന ഭാഗം പരീക്ഷണമാണ്. 

ശാസ്ത്രീയരീതി ഒരു തുടർച്ചയുള്ള പ്രക്രിയയാണ്. ഈ പ്രക്രിയ പലപ്പോഴും തുടങ്ങുന്നത്, പ്രകൃതിനിരീക്ഷണത്തിലൂടെയാണ്. മനുഷ്യൻ പ്രകൃതിപരമായി സംശയാലുവാണ്. അതിനാൽ അവൻ/അവൾ അവർ കണ്ടതും കേട്ടതും പഞ്ചേന്ദ്രിയങ്ങളിലൂടെ അനുഭവിച്ചതുമായ കാര്യങ്ങളെപ്പറ്റി ചോദ്യങ്ങൾ ചോദിക്കുന്നു. അതുവഴി അവർ തങ്ങൾ കണ്ടതും അനുഭവിച്ചതുമായ കാര്യങ്ങൾ അങ്ങനെ ആ രിതിയിലാകാനുള്ള കാരണങ്ങളെപ്പറ്റി തങ്ങളുടേതായ ചില സങ്കൽപ്പനങ്ങളിലെത്തുന്നു. ഇങ്ങനെ എത്തിച്ചേർന്ന നല്ല സങ്കൽപ്പനങ്ങൾചില പ്രവചനങ്ങളിലെയ്ക്ക് അവരെ നയിക്കുന്നു. ഈ പ്രവചനങ്ങൾ അല്ലെങ്കിൽ അഭിപ്രായങ്ങൾ പലരീതിയിൽ പരിശോധനകൾക്കുവിധേയമാക്കാനാവും. പ്രകൃതിയെപ്പറ്റി കൂടുതൽ നിരീക്ഷണങ്ങൾ ഇതിന്റെ അടിസ്ഥാനത്തിൽ നടത്താനാകും. പൊതുവായി പറഞ്ഞാൽ, ഈ സങ്കൽപ്പനങ്ങളെ പരിശോധിക്കാനായി സൂക്ഷ്മതയോടെ നിയന്ത്രിക്കപ്പെട്ടതും ആവർത്തിക്കപ്പെടാവുന്നതുമായ പരീക്ഷണങ്ങൾ നടത്തി അടിസ്ഥാനമുള്ള ദത്തങ്ങൾ ലഭ്യമാക്കി പുതിയ സങ്കൽപ്പനത്തിലെത്തിച്ചേരുകയൊ പഴയ സങ്കൽപ്പനത്തെ ശക്തമാക്കുകയോ ചെയ്യുന്നു. പ്രവചനങ്ങളോട് എത്രമാത്രം ചേർന്നതാണ് പരീക്ഷണങ്ങളുടെയും പരിശോധനകളുടെയും ഫലം എന്നതിനെ ആശ്രയിച്ചിരിക്കും ഈ സങ്കൽപ്പനത്തെ പരിഷ്കരിക്കണോ, മാറ്റം വരുത്തണോ, വിപുലപ്പെടുത്തണോ അല്ലെങ്കിൽ സങ്കൽപ്പനത്തെത്തന്നെ ഉപേക്ഷിക്കണോ എന്നു തീർച്ചയാക്കേണ്ടത്. നന്നായി ഒരു സങ്കൽപ്പനം (hypothesis) പരീക്ഷണനിരീക്ഷണങ്ങളുമായും പ്രവചനത്തോടും യോജിക്കുന്നുവെങ്കിൽ അതിനെ ഒരു സിദ്ധാന്തം (theory) ആയി വികസിപ്പിക്കുന്നു.



</doc>
<doc id="232445" url="https://ml.wikipedia.org/wiki?curid=232445" title="മക്ക പ്രവിശ്യ">
മക്ക പ്രവിശ്യ

സൗദി അറേബ്യയുടെ പടിഞ്ഞാറ് ഭാഗത്തുള്ള പ്രധാന പ്രവിശ്യയാണ് മക്ക പ്രവിശ്യ ( ""). ജിദ്ദ, മക്ക, താഇഫ് നഗരങ്ങൾ ഉൾപെട്ട പടിഞ്ഞാറൻ സൗദി അറേബ്യയുടെ തീരപ്രദേശത്ത്‌ വ്യാപിച്ചു കിടക്കുന്നു മക്ക പ്രവിശ്യ. 2010 ലെ കണക്കെടുപ്പ് പ്രകാരം പ്രവിശ്യയിലെ ജനസംഖ്യ 6,915,006 ആണ്.

ആധുനിക സൗദി അറേബ്യയുടെ സ്ഥാപനം മുതൽ ഗവർണർമാർക്ക് കീഴിൽ ആണ് മക്ക പ്രവിശ്യയുടെ ഭരണം. സൗദി അറേബ്യയുടെ മുൻ ഭരണാധികാരി ഖാലിദ്‌ രാജാവിന്റെ മകൻ ഖാലിദ് അൽ ഫൈസൽ രാജകുമാരൻ ആണ് നിലവിൽ പ്രവിശ്യ ഗവർണർ.


</doc>
<doc id="232455" url="https://ml.wikipedia.org/wiki?curid=232455" title="അസ്ട്രോസീസ്മോളജി">
അസ്ട്രോസീസ്മോളജി



</doc>
<doc id="232457" url="https://ml.wikipedia.org/wiki?curid=232457" title="വറ്റൽ കുരിശുപള്ളി">
വറ്റൽ കുരിശുപള്ളി

മുക്കത്ത് നിന്നും 15 കി മി മാറി മൈക്കാവ് ഗ്രാമത്തിൽ സ്ഥിതി ചെയ്യുന്ന ഒരു ക്രൈസ്‌തവ ദേവാലയമാണ് വറ്റൽ കുരിശു പള്ളി. സുറിയാനി ഓർത്തഡോക്സ്‌ തീർത്ഥാടന കേന്ദ്രം ആണ് ഇത്.


</doc>
<doc id="232461" url="https://ml.wikipedia.org/wiki?curid=232461" title="ചെത്തുകാരൻ">
ചെത്തുകാരൻ

തെങ്ങ്, പന എന്നീ മരങ്ങളിൽ നിന്ന് ലഹരിപാനീയമായ കള്ള് ഉല്പാദിപ്പിച്ച് ശേഖരിക്കുന്ന തൊഴിലാളിയെ ചെത്തുകാരൻ എന്ന് പറയുന്നു. 

കള്ള് ഉല്പാദിപ്പിക്കുന്നതിനും ശേഖരിക്കുന്നതിനും പറയുന്ന പേരാണ് ചെത്ത്. തെങ്ങിന്റേയോ പനയുടേയോ കുലകൾ വരുന്ന സമയത്ത് അവയുടെ ഇളംതണ്ട് ചെത്തിനിർത്തുമ്പോൾ അതിൽനിന്ന് ഊറിവരുന്ന നീരാണ് ലഹരിപാനീയമായ കള്ള്. ഇളംകള്ളിന് ലഹരി വളരെ കുറവായിരിക്കും. ഈ കള്ള് താഴെ ഇറക്കി കൂടുതൽ പുളിപ്പിക്കുമ്പോഴാണ് കള്ളുഷാപ്പുകളിൽ വിൽക്കപ്പെടുന്ന കള്ള് കിട്ടുന്നത്. ചെത്തിനിർത്തിയ തണ്ടിന്റെ അറ്റത്ത് ഒരു മൺകുടം കേറ്റിവച്ചാണ് ചെത്തുകാരൻ കള്ള് ശേഖരിക്കുന്നത്. തണ്ടിനെ അറ്റത്ത് ഒരോ ദിവസവും പുതിയ മുറിവായ് ഉണ്ടാക്കിയാണ് അയാൾ നിത്യവും കള്ളിന്റെ ലഭ്യത ഉറപ്പാക്കുന്നത്. ലഹരിനീർ ഊറിവരുന്നത് ഉത്തേജിപ്പിക്കാൻ അയാൾ ചെത്തിനിർത്തിയിരിക്കുന്ന കുലത്തണ്ടിൽ ഒരു പ്രത്യേക തടിക്കഷണം കൊണ്ട് കുറേ കൊട്ടുകൾ കൊടുക്കാറുണ്ട്.

ഉത്തരകേരളത്തിൽ ചെത്തുതൊഴിലാളിയെ ‘ഏറ്റുകാരൻ’ എന്നും തെങ്ങിൽ കയറി കള്ള് എടുക്കുന്നതിനെ ‘ഏറുക’ എന്നും വിളിക്കുന്നു. വളരെയധികം ശാരീരികാദ്ധ്വാനം ആവശ്യമുള്ള തൊഴിലാണ് ചെത്ത്. ചെത്തുകാരൻ നിത്യേന നാല് തവണയെങ്കിലും ഓരോ ചെത്തുതെങ്ങിലോ പനയിലോ കയറേണ്ടി വരും. ഓരോ ദിവസവും ധാരാളം മരത്തിൽ കയറേണ്ടിവരുന്നതിനാൽ അതിനായി അയാൾ പല എളുപ്പവഴികളും കണ്ടെത്താറുണ്ട്. 


</doc>
<doc id="232475" url="https://ml.wikipedia.org/wiki?curid=232475" title="അന്തർവ്യാപനം">
അന്തർവ്യാപനം

തന്മാത്രകൾ ഗാഢത കൂടിയ ഭാഗത്ത് നിന്നും ഗാഢത കുറഞ്ഞ ഭാഗത്തേക്ക് വ്യാപിക്കുന്ന പ്രതിഭാസമാണ് അന്തർവ്യാപനം (diffusion).
ഉദാ:- മാങ്ങ ഉപ്പിലിടുമ്പോൾ അത് അന്തർവ്യാപനം മൂലം വീർക്കുകയും അതിലെ അണുക്കൾ നശിക്കുകയും ചെയ്യുന്നു.


</doc>
<doc id="232489" url="https://ml.wikipedia.org/wiki?curid=232489" title="കരണ">
കരണ

ഈരക്കത്തിര, ഈറക്കത്തിര, കടവാരി, കൊടവാരി, മലമ്പരുവ, മലംപെരുവ എന്നെല്ലാം അറിയപ്പെടുന്ന കരണ 15 മീറ്റർ വരെ ഉയരം വയ്ക്കുന്ന ഒരു വൃക്ഷമാണ്. . 1900 മീറ്റർ വരെ ഉയരമുള്ള കാടുകളുടെ വക്കിൽ കാണപ്പെടുന്നു. ചിറകുള്ള വിത്തുകൾ കാറ്റിന്റെ സഹായത്തോടെയാണ് വിതരണം ചെയ്യപ്പെടുന്നത്. ഇലകൾ കൊണ്ടുണ്ടാക്കിയ ഔഷധം പ്രസവശേഷം സ്ത്രീകൾക്ക് നൽകാറുണ്ട്. ഹോമിയോപ്പതിയിലും ഇത് ഔഷധമായി ഉപയോഗിക്കുന്നുണ്ട്.



</doc>
<doc id="232492" url="https://ml.wikipedia.org/wiki?curid=232492" title="കൊയല">
കൊയല

കോലാൻ മത്സ്യത്തോട് സാദൃശ്യമുള്ള ഒരു കടൽ മീനാണ് കൊയല (long-billed halfbeak). ശാസ്ത്രനാമം: Rhynchorhamphus georgii. ഉപ്പുവെള്ളമുള്ള കായൽ പ്രദേശങ്ങളിലും ഇതിനെ കാണുന്നു. 

English - (Half Beak, Half Beak Gar Fish). Gujarati - (Toli, કુંગા, તોલી, Kagada, કગડા, Kunga). Kannada - (ಕಂಡಿ, Kande). Malayalam - (Koyala, കൊയല, Poo-kole, പൂകോലെ, കൊന്വന്, കൊന്പന്, Komban, കൊയാല, പൂക്കോള്). Marathi - (Tol, तोळ, Sumb, सुमब). Tamil -(அழமுரல், கழுத முரல், Kozhuthamurrel, கள்ளாமுரல், கலமுரல், Azhamurrel, Kallamurrel, கொமுத்த துரல்). Telugu - (గోనియా, Gonia)

Rhynchorhamphus ജീനസിലെ തിരിച്ചറിയാവുന്ന നാലുസ്പീഷ്യസുകളിലൊന്നാണിത്. വളരെയധികം പരക്കെ വിതരണം ചെയ്യപ്പെട്ടിരിക്കുന്ന ഈ മത്സ്യത്തെ പേർഷ്യൻ ഗൾഫ് തൊട്ട് അറേബ്യൻ കടൽ വരെയും ബംഗാളിന്റെ പടിഞ്ഞാറെ മദ്ധ്യ പസഫിക്കിന്റെ വടക്ക് തൊട്ട് തായ്വാൻ വരെയും ഹോംഗോങിലും കിഴക്കേ ന്യൂ ഗുയ്നയിലും വടക്കേ ഓസ്ട്രേലിയയിലും കാണപ്പെടുന്നു.


</doc>
<doc id="232508" url="https://ml.wikipedia.org/wiki?curid=232508" title="പെസഹാക്കാലം">
പെസഹാക്കാലം

പാശ്ചാത്യ ക്രൈസ്തവ സഭയുടെ ആരാധനക്രമവർഷം അനുസരിച്ച് ഈസ്റ്റർ ഞായർ മുതൽ പെന്തക്കോസ്താ ഞായർ വരെയുള്ള അൻപത് ദിവസങ്ങളാണ് ഉയിർപ്പുകാലമായി ആചരിക്കുന്നത്. ഉയിർപ്പുകാലത്തിലെ ഓരോ ഞായറാഴ്ചയും ഉയിർപ്പുഞായർ ആയിട്ടാണ് കരുതുന്നത്. ഇതനുസരിച്ച് ഈസ്റ്റർ കഴിഞ്ഞുവരുന്ന ഞായറാഴ്ചകളെ ഉയിർപ്പുകാലം രണ്ടാം ഞായർ, ഉയിർപ്പുകാലംമൂന്നാം ഞായർ എന്നിങ്ങനെ വിളിക്കുന്നു. 1969 ലെ ആരാധനക്രമ പുനർനവീകരിക്കുന്നതിന് മുൻപ് ഉയിർപ്പിന് ശേഷമുള്ള രണ്ടാം ഞായർ, ഉയിർപ്പിന് ശേഷമുള്ളമൂന്നാം ഞായർ എന്നിങ്ങനെ ആയിരുന്നു വിളിച്ചിരുന്നത്.

ഉയിർപ്പുകാലത്തിലെ ആദ്യ എട്ടുദിവസങ്ങളെയാണ് ഈസ്റ്റർ ഒക്ടേവ് എന്ന് പറയുന്നത്. ഈ ദിവസങ്ങൾ എല്ലാം തന്നെ തിരുനാൾ ദിനങ്ങളാണ്.

ഈസ്റ്ററിന് ശേഷം വരുന്ന ആദ്യ ഞായറാഴ്ച ദൈവിക കാരുണ്യ ഞായറായി ക്രൈസ്തവസഭ ആചരിക്കുന്നു. .യേശു വി. ഫൗസ്റ്റീനയുമായി നടത്തി എന്ന് കരുതപ്പെടുന്ന സംഭാഷണങ്ങളുടെ അടിസ്ഥാനത്തിലാണ് ദൈവിക കാരുണ്യ ഞായർ ആചരിക്കുന്നത് ഫൗസ്റ്റീനയുടെ ഡയറിയിൽ രേഖപ്പെടുത്തിയിരിക്കുന്നത് അനുസരിച്ച് കുമ്പസാരിച്ച് ഈ ദിവസം കുർബാന സ്വീകരിക്കുന്നവർക്ക് പൂർണ്ണ ദണ്ഡവിമോചനം ലഭിക്കും.

ഉയിർപ്പുകാലം നാല്പതാം ദിവസമാണ് യേശുവിന്റെ സ്വർഗാരോഹണ തിരുനാൾ ആഘോഷിക്കുന്നത്. യേശു ഉയിർത്ത് നാല്പതാം ദിവസം ശിഷ്യന്മാർ കണ്ടു കൊണ്ട് നിൽക്കെ സ്വർഗാരോഹണം ചെയ്തു എന്ന ബൈബിൾ വിവരണമാണ് ഈ തിരുനാളിന് അടിസ്ഥാനം. സാധാരണ ഗതിയിൽ വ്യാഴാഴ്ചയാണ് ഈ തിരുനാൾ വരുന്നത്. എന്നാൽ ഈ ദിവസം പൊതുഅവധിയായി പ്രഖ്യാപിക്കാത്ത രാജ്യങ്ങളിൽ ഉയിർപ്പ് കഴിഞ്ഞ് നാല്പത് ദിവസം കഴിഞ്ഞു വരുന്ന ഞായറാഴ്ചയാണ് സ്വർഗാരോഹണ തിരുനാൾ ആഘോഷിക്കുന്നത്. 

ഉയിർപ്പുകാലം അവസാനിക്കുന്നത് പെന്തക്കോസ്താ തിരുനാളോട് കൂടിയാണ്. അപ്പസ്തോലന്മാരുടെ മേൽ പരിശുദ്ധാത്മാവ് എഴുന്നുള്ളിയ സംഭവമാണ് ഈ ദിവസം ക്രൈസ്തവസഭ സ്മരിക്കുന്നത്. അൻപതാമത്തെ ദിവസം എന്നർത്ഥം വരുന്ന പെന്തെക്കൊസ്തെ എന്ന ഗ്രീക്ക് പദത്തിൽ നിന്നാണ് ഈ വാക്ക് ഉത്ഭവിച്ചത്. ഉയിർപ്പുകാലം അൻപതാം ദിവസമാണ് പെന്തക്കോസ്താതിരുനാൾ ആഘോഷിക്കുന്നത്. പരിശുദ്ധാത്മാവിന്റെ ആഗമനത്താൽ പ്രചോദിതരായി അപ്പോസ്തോലന്മാർ ഈ ദിനം തന്നെ സുവിശേഷ പ്രഘോഷണം ആരംഭിച്ചതിനാൽ പെന്തക്കൊസ്താദിനം ക്രൈസ്തവ സഭയുടെ സ്ഥാപകദിനമായി കരുതപ്പെടുന്നു.


</doc>
<doc id="232543" url="https://ml.wikipedia.org/wiki?curid=232543" title="അൽസ്റ്റോണിയ">
അൽസ്റ്റോണിയ

അപ്പോസൈനേസീ കുടുംബത്തിലെ വ്യാപകമായിക്കണ്ടുവരുന്ന നിത്യഹരിതമരങ്ങളുടെയും കുറ്റിച്ചെടികളുടെയും ഒരു ജനുസാണ് അൽസ്റ്റോണിയ (Alstonia). 1716-1760 കാലത്ത് എഡിൻബർഗിലെ സസ്യശാസ്ത്രകാരനായ ചാൾസ് ആസ്റ്റന്റെ (1685–1760) ബഹുമാനാർത്ഥം റോബർട്ട് ബ്രൗൺ ആണ് ഈ ജനുസിനെ നാമകരണം ചെയ്തത്.

"ഏഴിലം‌പാല" (L.) R.Br. ആണ് ടൈപ്പ് സ്പീഷിസ്.
"Alstonia" has five distinct sections, each a monophyletic group; "Alstonia", "Blaberopus", "Tonduzia", "Monuraspermum", "Dissuraspermum".




</doc>
<doc id="232547" url="https://ml.wikipedia.org/wiki?curid=232547" title="സിസ്-സത്ലുജ്">
സിസ്-സത്ലുജ്

വടക്കേയിന്ത്യയിൽ ഇന്നത്തെ പഞ്ചാബിലും ഹരിയാണയിലുമായിക്കിടക്കുന്ന ചരിത്രപരമായ ഒരു ഭൂപ്രദേശമാണ് സിസ്-സത്ലുജ്. വടക്ക് സത്ലുജ് നദി, കിഴക്ക് ഹിമാലയം, തെക്ക് യമുനാനദിയും ദില്ലിയും, പടിഞ്ഞാറ് സിർസ ജില്ലയുമാണ് ഇതിന്റെ അതിർത്തികൾ. 1803-1805 കാലഘട്ടത്തിലെ രണ്ടാം ആംഗ്ലോ-മറാഠ യുദ്ധത്തിൽ ബ്രിട്ടീഷുകാരോടു പരാജയപ്പെടും വരെ ഈ പ്രദേശങ്ങൾ മറാഠരിലെ സിന്ധ്യകളായിരുന്നു നിയന്ത്രിച്ചിരുന്നത്. മറാഠർക്ക് കപ്പം കൊടുത്ത് വിവിധ സിഖ് സർദാർമാരും രാജാക്കന്മാരും ഇവിടെ ഭരണം നടത്തി.


</doc>
<doc id="232548" url="https://ml.wikipedia.org/wiki?curid=232548" title="കപ്പ ടി.വി.">
കപ്പ ടി.വി.

മാതൃഭൂമി തുടങ്ങിയ സ്പെഷ്യാലിറ്റി മലയാളം ചാനൽ ആണ് കപ്പ ടി.വി.. 2013 ഫെബ്രുവരി 11-നാണ് ചാനൽ സംപ്രേഷണം ആരംഭിച്ചത്. മാതൃഭൂമി ന്യൂസ് ചാനലിനു ശേഷം അവർ തുടങ്ങിയ രണ്ടാമത്തെ ചാനലാണ് കപ്പ. ഇംഗ്ലീഷ്, മലയാളം എന്നീ ഭാഷകളിലെ പരിപാടികളായിരിക്കും കപ്പ ചാനലിൽ ഉണ്ടാകുക. വിനോദപരിപാടികൾക്കാണ് പ്രാമുഖ്യം. അഞ്ചു മിനിറ്റിൽ കൂടുതൽ ദൈർഘ്യമുള്ള പരിപാടികൾ ഉണ്ടാകില്ല എന്നാണ് ചാനലിന്റെ അവകാശവാദം


</doc>
<doc id="232554" url="https://ml.wikipedia.org/wiki?curid=232554" title="ലൈഗർ">
ലൈഗർ

ആൺ സിംഹവും പെൺ കടുവയും ഇണചേർന്നുണ്ടാകുന്ന മൃഗമാണ് ലൈഗർ (Liger). മൃഗശാലകളിലാണ് ഇത്തരം പ്രജനനങ്ങൾ സാധാരണ നടക്കാറ്. ലൈഗറുകളുടെ മാതാപിതാക്കൾ ഒരു ജനുസിൽ ആണെങ്കിലും വ്യത്യസ്ത സ്പീഷീസുകളിലായിരിക്കും എന്നു മാത്രം. 
ഇരു സ്പീഷീസുകളുടെയും ഗുണഗണങ്ങൾ പ്രദർശിപ്പിക്കുന്നവയാണ് ലൈഗറുകൾ. കടുവകളെപ്പോലെ നീന്തൽ ഇഷ്ടപ്പെടുന്ന ഇവ സിംഹങ്ങളെപ്പോലെ കൂടുതൽ സാമൂഹികജീവിതവും നയിക്കുന്നവരാണ്. മൃഗശാലകളിലോ അതുപോലുള്ള നിയന്ത്രിതസാഹചര്യങ്ങളിലോ മാത്രമാണ് സിംഹക്കടുവകൾ ജനിക്കുന്നതും ജീവിക്കുന്നതും. വനങ്ങളിൽ സിംഹവും ക‌ടുവയും തമ്മിലുള്ള സ്വാഭാവിക ഇടപഴകലിന് അവസരങ്ങൾ ലഭിക്കാത്തതാണ് ഇതിനു പ്രധാന കാരണം. 
ഏഷ്യയിലാണ് ആദ്യമായി ലൈഗറുകൾ ജനിച്ചതെന്നാണ് കരുതുന്നത്. 
മാർജ്ജാരവർഗ്ഗത്തിലെ ഏറ്റവും വലിയ ജീവികളാണ് ലൈഗറുകൾ. മാതാപിതാക്കളെക്കാളും വലിപ്പമുണ്ട് ഇവയ്ക്ക്. ഭാരവും കൂടുതലാണ്. 3.5 മീറ്റർ നീളവും 300 കിലോഗ്രാമിലധികം ഭാരവും ഇവയ്ക്കുണ്ടാകും. ജനിച്ച ശേഷം ലൈഗർക്കുട്ടികൾ ഓരോ ദിവസവും അര കിലോഗ്രാമോളം ഭാരം വയ്ക്കും. ഒരു വയസ്സാകുന്നതോടെ 165 കിലോഗ്രാമോളം ഭാരം ഇവയ്ക്കുണ്ടാകും. 3 വയസ്സോടെ 300 കിലോഗ്രാമിലധികം ഭാരം വയ്ക്കും. മിയാമിയെ മൃഗശാലയിൽ ഉണ്ടായ ഹെർക്കുലീസ് എന്നു പേരുള്ള ലൈഗറാണ് ജീവിച്ചിരിക്കുന്നവയിൽ ലോകത്തിലെ ഏറ്റവും ഭാരമേറിയ മാർജ്ജാരവംശ ജീവിയായി കണക്കാക്കുന്നത്. 410 കിലോഗ്രാമാണ് ഹെർക്കുലീസിന്റെ ഭാരം. വിസ്കോൻസിനിൽ ജീവിച്ചിരുന്ന നൂക്ക് എന്ന ലൈഗറിന് 550 കിലോഗ്രാം ഭാരമുണ്ടായിരുന്നു. 2007 ൽ ഈ ലൈഗർ മരിച്ചു. 80 കിലോമീറ്ററോളം വേഗത്തിൽ ഓടാൻ ലൈഗറുകൾക്ക് കഴിവുണ്ട്. 

വ്യത്യസ്ത സ്പീഷീസുകൾ കൂടിച്ചേർന്നുണ്ടാകുന്ന ജീവികൾക്ക് പ്രജനനശേഷി ഉണ്ടാകാറില്ല. സാധാരണഗതിയിൽ ലൈഗറുകൾക്കും പ്രജനനശേഷി കാണാറില്ല. എന്നാൽ ചില സാഹചര്യങ്ങളിൽ ഇവരും പ്രജനനശേഷി പ്രകടിപ്പിച്ചിട്ടുണ്ട്.


</doc>
<doc id="232563" url="https://ml.wikipedia.org/wiki?curid=232563" title="ലെപ്പൺ">
ലെപ്പൺ

ആൺപുലിയും പെൺസിംഹവും ഇണചേർന്നുണ്ടാകുന്ന ജീവിയാണ് ലെപ്പൺ (Leopon). മൃഗശാലകളിലാണ് കാണപ്പെടാറ്. സ്വാഭാവിക സാഹചര്യങ്ങളിൽ ലെപ്പൺ ഉണ്ടാകാറില്ല. 
1910-ൽ ഇന്ത്യയിലാണ് ലെപ്പണെക്കുറിച്ച് ആദ്യരേഖകൾ ഉള്ളത്. രണ്ടുകുട്ടികൾ ഉണ്ടായതിൽ ഒന്ന് രണ്ടരമാസത്തിനു ശേഷം മരിച്ചു. ജപ്പാൻ, ജർമ്മനി, ഇറ്റലി എന്നിവിടങ്ങളിലെ മൃഗശാലകളിൽ ലെപ്പണുകൾ ജനിച്ചതായി റിപ്പോർട്ടുകളുണ്ട്. 
ഇവയിലെ പെൺജീവിക്ക് ഒന്നര മീറ്റർ വരെ നീളമുണ്ടാകും. ആൺജീവിക്ക് രണ്ടുമീറ്ററിലധികം നീളവും ഉണ്ടാകും. 
തലയും ഉടലും സിംഹത്തെപ്പോലെയും കാലുകൾ പുലിയെപ്പോലെയുമാണ് കാണപ്പെടുന്നത്. വശങ്ങളിൽ ബ്രൗൺനിറമുള്ള പുള്ളികൾ കാണാം.


</doc>
<doc id="232577" url="https://ml.wikipedia.org/wiki?curid=232577" title="മദീന പ്രവിശ്യ">
മദീന പ്രവിശ്യ

സൗദി അറേബ്യയുടെ പടിഞ്ഞാറ് ഭാഗത്ത് മുസ്‌ലിംകളുടെ രണ്ടാമത്തെ വിശുദ്ധ നഗരമായ മദീന ആസ്ഥാനമാക്കി പ്രവർത്തിക്കുന്ന പ്രവിശ്യയാണ് മദീന പ്രവിശ്യ ( "Al-Madīnah al-Munawarah"). പ്രവിശ്യയിലെ ജനസംഖ്യ 2010 ലെ കണക്കെടുപ്പ് പ്രകാരം 1,777,933 ആണ്. 151,990 ചതുരശ്ര കിലോമീറ്റർ ആണ് മദീന പ്രവിശ്യയുടെ വിസ്തൃതി. ചരിത്ര പ്രാധാന്യമുള്ള മദീന നഗരം കൂടാതെ വ്യാവസായിക-തുറമുഖ നഗരമായ യാമ്പുവും മദീന പ്രവിശ്യയിലാണ്. യുനെസ്കോ ലോകപൈതൃകപട്ടികയിൽ സ്ഥാനം നേടി മദായിൻ സ്വാലിഹ് മദീന പ്രവിശ്യയിലാണ്.


</doc>
<doc id="232580" url="https://ml.wikipedia.org/wiki?curid=232580" title="പെർകൊലേഷൻ">
പെർകൊലേഷൻ

ഒരു വസ്തുവിന്റെ രണ്ടറ്റങ്ങൾ തമ്മിൽ ബന്ധമുണ്ടോയെന്ന് പരിശോധിക്കുന്ന ഗണം പ്രശ്നങ്ങളാണിവ. ഫിസിക്സിലും മറ്റും പലപ്പോഴും നേരിടേണ്ട ഒരു കൂട്ടം പ്രശ്നങ്ങളാണൂ പെർക്കൊലേഷൻ പ്രശ്നങ്ങൾ. ഒരു ദണ്ഡ് വൈദ്യുതിയുടെ ചാലകം ആണോ? ഒരു വസ്തു ദ്രാവകത്തിനെ ഒരറ്റത്തു നിന്നും മറ്റേ അറ്റത്തേയ്ക്ക് കടത്തി വിടുമോ തുടങ്ങിയവ ഉദാഹരണം. 

പെർകൊലെഷൻ വസ്തുവിനെ ഒരു N*N കള്ളികൾ(site) ഉൾക്കൊള്ളുന്ന ഒരു ഗ്രിഡ് വഴി മോഡൽ ചെയ്യുകയും, അതിനൊരു കംബ്യൂട്ടർ മാതൃക സൃഷ്ടിക്കുകയും ചെയ്യാവുന്നതാണു.
അത്തരമൊരു ഗ്രിഡിൽ, കറുത്ത കള്ളികൾ “അടഞ്ഞ കള്ളിയെന്നും”(blocked site), വെളുത്ത കള്ളി, തുറന്ന കള്ളിയെന്നും(open site) വിളിക്കുന്നു. മുകളിലത്തെ വരിയിലെ ഏതെങ്കിലും തുറന്ന കള്ളിയുമായി ബന്ധമുള്ള തുറന്ന കള്ളികളെ “മുഴുവൻ തുറന്ന കള്ളിയെന്നും” വിളിയ്ക്കുന്നു (full site). ഒരു വസ്തുവിന്റെ താഴത്തെ വരിയിലെ ഏതെങ്കിലുമൊരു കള്ളി ഫുൾ സൈറ്റായി മാട്ടുംബോൾ ആ വസ്തു പെർകൊലേറ്റ് ചെയ്യുന്നു.

ഉദാഹരണത്തിലെ ഇരുംബ് ദണ്ഡിലെ അചാലകവസ്തു “തടയുന്ന കള്ളിയും”(blocked site), ചാലക വസ്തു “തുറന്ന കള്ളിയും”(open site) ആയി മോഡൽ ചെയ്യപ്പെടുന്നു. ദണ്ഡിന്റെ രണ്ടരവും തമ്മിൽ ബന്ധിപ്പിയ്ക്കുന്ന “ഓപ്പൺ സൈറ്റ്” ഉണ്ടാവുംബോൾ ദണ്ഡ് ചാലക വസ്തുവായി മാറുന്നു. അത്തരമൊരു അവസ്ഥയിൽ, ആ മോഡൽ പെർകൊലേറ്റ് ചെയ്യുന്നു.

ഒരു N*N ഗ്രിഡിലെ കള്ളികളികൾ തുറന്നതാവാനുള്ള സാദ്ധ്യത P യും, അടഞ്ഞതാവാനുള്ള സാദ്ധ്യത് (1-p) യും ആണെങ്കിൽ, ആ ഗ്രിഡ് പെർകൊലേറ്റ് ചെയ്യാനുള്ള സാദ്ധ്യതയെന്ത് മാത്രമുണ്ട് എന്നതാണു ശാസ്ത്രകാരന്മാരെ അലട്ടിയിരുന്ന പ്രശ്നം. മറ്റൊരു വിധത്തിൽ പറയുകയാണെങ്കിൽ ഒരു സിസ്റ്റം പെർകൊലേറ്റ് ചെയ്യാനാവശ്യമായ തുറന്ന കള്ളികളുടെ സാദ്ധ്യത P*(ക്രിട്ടിക്കൽ സാദ്ധ്യതയെന്നു ഇതിനെ വിളിയ്ക്കാം. ) എത്രയെന്നതാണൂ പ്രശ്നം. 
ഇതു മനസ്സിലാക്കാൻ ഒരു മാത്തമാറ്റിക്കൽ മോഡലും വികസിപ്പിക്കാനായിട്ടില്ല എന്നതാണവർ നേരിട്ടിരുന്ന കുഴപ്പം. 

കമ്പൂട്ടർ സിമുലേറ്ററുകൾ ഉപയോഗിച്ചാണൂ പ്രശ്നപരിഹാരമുണ്ടാക്കിയത്. അത്തരത്തിലുള്ള ഒരു സിമുലേഷനാണു മോണ്ടീ കാർലോ സിമുലേഷൻ. മോണ്ടി കാർലോ സിമുലേഷനിൽ, ഡയനാമിക് കണക്റ്റിവിറ്റി മോഡൽ ഉപയോഗിച്ച് വിവിദ്ധ N*N കള്ളികൾക്ക് ഒരുപാട് തവണ പ്രോഗ്രാം ഓടിച്ച് സിമുലേറ്റ് ചെയ്താണു, സിസ്റ്റം പെർകൊലേറ്റ് ചെയ്യുന്ന ക്രിട്ടിക്കൽ സാദ്ധ്യതാ അക്കം മനസ്സിലാക്കിയത്. മോണ്ടി കാർലോ സിമുലേഷൻ വഴി ക്രിട്ടിക്കൽ സാദ്ധ്യതാ അക്കമായി 0.5929934999999997 കണ്ടു പിടിച്ചു.

യൂണിയൻ- ഫൈഡ് അൽഗരിതത്തിന്റെ പ്രധാന ഉപയോഗമാണീ പ്രശ്നത്തിന്റെ പരിഹാരം.


namespace Percolation

ഒരു ദ്വിമാന അറേ ഉപയോഗിച്ച്, N*N ഗ്രിഡ് സൃഷ്ടിയ്ക്കുന്നു. ഗ്രിഡിനെ ഓരോ കള്ളിയ്ക്കും 0 മുതൽ N -1 വരെ നംബരിട്ട് ഒരു ഡൈനാമിക് കണക്റ്റിവിറ്റി മോഡൽ ഉണ്ടാക്കുന്നു. യൂണിയൻ ഫൈൻഡ് അലഗരിതത്തിലെ യൂണിയൻ ഫൺക്ഷൻ ഉപയോഗിച്ച് രണ്ട് കള്ളികൾ തമ്മിൽ റാൻഡം ആയി ബന്ധിപ്പിയ്ക്കുന്നു. ആ അൽഗരിതത്തിലെ ഫൈൻഡ് ഉപയോഗിച്ച് രണ്ട് കള്ളികൾ തമ്മിൽ ബന്ധമുണ്ടോയെന്നും, ഗ്രീഡ് പെർകൊലേറ്റ് ചെയ്യുന്നുണ്ടോയെന്നും പരിശോധിയ്ക്കുന്നു. ഗ്രിഡ് പെർകൊലേറ്റ് ചെയ്യുന്നത് വരെ, ആകസ്മികമായുള്ള ഏതെങ്കിലും ഒരു അടഞ്ഞ കള്ളി, തുറക്കുന്നു.പെർകൊലേറ്റ് ചെയ്യപ്പെടുംബോൾ ഉള്ള തുറന്ന കള്ളികളുടെ എണ്ണവും, കള്ളികളുടെ മുഴുവൻ എണ്ണവും തമിലുള്ള അംശം കണ്ട് പിടിയ്ക്കുന്നു. ഇവ വീണ്ടും വിവിദ്ധ N*N ഗ്രിഡുകൾക്ക് പല തവണ ആവർത്തിക്കുന്നു. ഈ പരീക്ഷണങ്ങളിൽ നിന്നും ക്രിട്ടിക്കൽ പെർകൊലേഷൻ സാധ്യതാ അക്കങ്ങളുടെ ശരാശരി മനസ്സിലാക്കുന്നു.

http://coursera.cs.princeton.edu/algs4/assignments/percolation.html


</doc>
<doc id="232581" url="https://ml.wikipedia.org/wiki?curid=232581" title="സെലസ്റ്റിൻ അഞ്ചാമൻ മാർപ്പാപ്പ">
സെലസ്റ്റിൻ അഞ്ചാമൻ മാർപ്പാപ്പ

1294-ൽ കേവലം അഞ്ചു മാസക്കാലത്തേക്ക് റോമൻ കത്തോലിക്കാ സഭയുടെ തലവനായിരുന്ന ബെനഡിക്ടൻ സന്യാസവൈദികനാണ് സെലസ്റ്റിൻ അഞ്ചാമൻ മാർപ്പാപ്പ. സെലസ്റ്റിനിയൻ സന്യാസസമൂഹത്തിന്റെ സ്ഥാപകനുമാണ് ഈ മാർപ്പാപ്പ. നിക്കോളാസ് നാലാമൻ മാർപ്പാപ്പയുടെ മരണത്തിനു ശേഷം റോമിലെ പ്രഭുകുടുംബങ്ങൾ തമ്മിലുള്ള തർക്കത്തിനിടയിൽ പുതിയ മാർപ്പാപ്പയുടെ തെരഞ്ഞെടുപ്പ് രണ്ടു വർഷത്തോളം വൈകിയതിനെ തുടർന്നാണ് "പിയെട്രോ അഞ്ചലേരിയോ" എന്നു മുൻനാമമുണ്ടായിരുന്ന സെലസ്റ്റീൻ അഞ്ചാമൻ, എൺപതുവയസ്സിനടുത്തുള്ളപ്പോൾ മാർപ്പാപ്പ സ്ഥാനത്തേക്കു തെരഞ്ഞെടുക്കപ്പെട്ടത്. 

സന്യാസിയുടെ പ്രശാന്തജീവിതം ഇഷ്ടപ്പെട്ടിരുന്ന സെലസ്റ്റിൻ, മാർപ്പാപ്പ പദവിയുടെ ഉത്തരവാദിത്തങ്ങളുമായി പൊരുത്തപ്പെടാനുള്ള ബുദ്ധിമുട്ടുമൂലം അഞ്ചുമാസത്തിനുള്ളിൽ (1294 ജൂലൈ 5 - ഡിസംബർ 13) സ്ഥാനമൊഴിഞ്ഞു. പിൻഗാമി ബോണിബസ് എട്ടാമൻ, തന്റെ തെരഞ്ഞെടുപ്പിനു വഴിയൊരുക്കാൻ സെലസ്റ്റിനെ സ്ഥാനത്യാഗത്തിനു പ്രേരിപ്പിച്ചതാണെന്നു കരുതുന്നവരുണ്ട്.

തന്റെ എണ്ണമറ്റ ശത്രുക്കൾ, ജീവിച്ചിരിക്കുന്ന മുൻഗാമിയെ 'എതിർ-പാപ്പാ' (Anti-Pope) ആയി അവരോധിച്ചെങ്കിലോ എന്നു ഭയന്ന ബോണിഫസ്, സെലസ്റ്റിനെ റോമിൽ തിരികെ കൊണ്ടു വന്നു തടവിലിട്ടു. തടവിൽ നിന്നു രക്ഷപെട്ട സെലസ്റ്റിൻ ഒളിവിൽ കഴിഞ്ഞെങ്കിലും ഡാൽമേഷ്യയിലേക്കു രക്ഷപെടാൻ ശ്രമിക്കുമ്പോൾ പിടിയിലായി. റോമിനടുത്തുള്ള കമ്പാന്യയിലെ കോട്ടയിൽ വീണ്ടും തടവുകാരനാക്കപ്പെട്ട അദ്ദേഹം ഒരു വർഷത്തിനകം മരിച്ചു. ബോണിഫസ് സെലസ്റ്റിനെ വധിച്ചുവെന്നു കിംവദന്തി പരന്നിരുന്നു. 

ബോണിഫസിന്റെ കാലശേഷം അദ്ദേഹത്തിന്റെ തീവ്രശത്രുവായിരുന്ന ഫ്രാൻസിലെ ഫിലിപ്പ് നാലാമൻ രാജാവ്, സെലസ്റ്റിനെ വിശുദ്ധപദവിയിലേക്കു നാമനിർദ്ദേശം ചെയ്തു. 1313-ൽ, മരിച്ച് രണ്ടു ദശാബ്ദക്കാലത്തിനകം, അദ്ദേഹം വിശുദ്ധനായി പ്രഖ്യാപിക്കപ്പെട്ടു. ഇറ്റാലിയൻ കവി ദാന്തെയുടെ വിഖ്യാതകൃതി ഡിവൈൻ കോമഡിയുടെ നരകഖണ്ഡത്തിലെ ഒരു ഭാഗം, സെലസ്റ്റിന്റെ സ്ഥാനത്യാഗത്തിന്റെ വിമർശനമായി കരുതപ്പെടുന്നു. സെലസ്റ്റിന്റെ സമകാലീനനായിരുന്ന ദാന്തെ, മാർപ്പാപ്പ പദവി ത്യജിക്കാനുള്ള അദ്ദേഹത്തിന്റെ തീരുമാനത്തെ "മഹാനിഷേധം" (the great refusal) ആയി ചിത്രീകരിക്കുന്നു. നരകത്തിന്റെ വിളുമ്പിലെ നിർഗ്ഗുണവൃത്തത്തിലാണ് ദാന്തെ സെലസ്റ്റിനു സ്ഥാനം നൽകിയത്.

പിന്നീട് ഒരു മാർപ്പാപ്പയും സെലസ്റ്റിൻ എന്ന പേര് സ്വീകരിച്ചില്ല. സ്വമേധയാ ഉള്ള പദത്യാഗത്തിന്റെ വഴിയിൽ നൂറ്റാണ്ടുകളോളം സെലൻസ്റ്റിനെ മറ്റൊരു മാർപ്പാപ്പായും പിന്തുടർന്നതുമില്ല. ഏഴു നൂറ്റാണ്ടുകൾക്കു ശേഷം 2013 ഫെബ്രുവരി മാസം സ്വന്തം സ്ഥാനത്യാഗം പ്രഖ്യാപിച്ച ബെനഡിക്ട് പതിനാറാമൻ മാർപ്പാപ്പ ആണ്, ഇക്കാര്യത്തിൽ അദ്ദേഹത്തിന്റെ ആദ്യത്തെ അനുകർത്താവ്.



</doc>
<doc id="232582" url="https://ml.wikipedia.org/wiki?curid=232582" title="റെഡ്‌ വൈൻ">
റെഡ്‌ വൈൻ

സലാം ബാപ്പു സംവിധാനം ചെയ്ത് 2013-മാർച്ച് 21-നു പുറത്തിറങ്ങിയ മലയാളചലച്ചിത്രമാണ് റെഡ്‌ വൈൻ.മാമൻ കെ രാജൻ തിരക്കഥയും സംഭാഷണവും എഴുതിയ ഈ സിനിമയിൽ മോഹൻലാൽ, ഫഹദ് ഫാസിൽ, ആസിഫ് അലി എന്നിവർ ആണ് ഈ കേന്ദ്രകഥാപാത്രങ്ങളെ അവതരിപ്പിച്ചിരിക്കുന്നത്. കോഴിക്കോട്, വയനാട് കൊച്ചി എന്നിവിടങ്ങളിൽ ഷൂട്ട്‌ ചെയ്ത ഈ ക്രൈം ത്രില്ലെർ ചിത്രം 2013 മാർച്ച്‌ 21നു റിലീസ്‌ ചെയ്തു.


</doc>
<doc id="232587" url="https://ml.wikipedia.org/wiki?curid=232587" title="കേക്ക്">
കേക്ക്

റൊട്ടി പോലുള്ള ഒരു മധുര ഭക്ഷണ പദാർത്ഥമാണ് കേക്ക്. വിവിധ നിറത്തിലും രുചിയിലും ആകൃതിയിലുമുള്ള കേക്കുകൾ ഇന്ന് വിപണിയിൽ ലഭ്യമാണ്. സാധാരണയായി മാവ്(മൈദാമാവ്), മുട്ട, പഞ്ചസാര, പാൽ, വെണ്ണ, സുഗന്ധദ്രവ്യങ്ങൾ എന്നിവയാണ് കേക്കിലെ ചേരുവകൾ. കേക്കിന്റെ തരത്തിനനുസൃതമായി ചേരുവകളിലും അവയുടെ അളവുകളിലും വ്യത്യാസമുണ്ടാകുന്നു. 

ചേരുവകളെല്ലാം ചേർത്ത് ഒരു ദ്രവ മിശ്രിതമുണ്ടാക്കി അത് ചുട്ടെടുത്താണ്(baking) കേക്ക് നിർമ്മിക്കുന്നത്. ശേഷം അതിനുപുറമേ അലങ്കാരങ്ങളും ചെയ്തുവരുന്നു. കേക്ക് വികസിച്ചുവരുന്നതിനായി കേക്ക് മിശ്രിതം തയ്യാറാക്കുമ്പോൾ യീസ്റ്റ്, അപ്പക്കാരം തുടങ്ങിയവയും ചേർക്കാറുണ്ട്. 

ആഘോഷവേളകൾ, ക്രിസ്തുമസ്, ജന്മദിനാഘോഷം തുടങ്ങിയ സമയങ്ങളിൽ കേക്ക് ഉപയോഗിക്കാറുണ്ട്.

കേക്കുകളെ സാമാന്യമായി വിവിധയിനങ്ങളായി തരംതിരിക്കാം. അവയുടെ ചേരുവകളുടേയും പാചകരീതിയുടേയും അടിസ്ഥാനത്തിലാണ് ഈ തരംതിരിവ്.


ഇവയെകൂടാതെ ഇനിയും കേക്കിനങ്ങൾ ഉണ്ടാകാം


</doc>
<doc id="232589" url="https://ml.wikipedia.org/wiki?curid=232589" title="അവിട്ടം തിരുനാൾ ആരോഗ്യശ്രീമാൻ">
അവിട്ടം തിരുനാൾ ആരോഗ്യശ്രീമാൻ

വിജി തമ്പി 1995-ൽ സംവിധാനം ചെയ്തു പുറത്തിറക്കിയ ഒരു മലയാളചലച്ചിത്രമാണ് അവിട്ടം തിരുനാൾ ആരോഗ്യ ശ്രീമാൻ. ജഗതി ശ്രീകുമാർ കേന്ദ്രകഥാപാത്രത്തെ അവതരിപ്പിച്ചിരിക്കുന്ന ഈ ചിത്രത്തിന്റെ രചന ശശിധരൻ ആറാട്ടുവഴിയാണ് നിർവ്വഹിച്ചിരിക്കുന്നത്.




</doc>
<doc id="232594" url="https://ml.wikipedia.org/wiki?curid=232594" title="അവിഞ്ഞോണിലെ പാപ്പാവാഴ്ച">
അവിഞ്ഞോണിലെ പാപ്പാവാഴ്ച

പതിനാലാം നൂറ്റാണ്ടിൽ 67 വർഷക്കാലം ഇറ്റലിയിലെ റോമിനു പകരം ഫ്രാൻസിലെ അവിഞ്ഞോൺ ആസ്ഥാനമാക്കി അധികാരത്തിലിരുന്ന മാർപ്പാപ്പാമാരുടെ ഭരണമാണ് അവിഞ്ഞോണിലെ പാപ്പാവാഴ്ച (Avignon Papacy) എന്നറിയപ്പെടുന്നത്. 1309 മുതൽ 1376 വരെയുള്ള കാലത്തെ 7 മാർപ്പാപ്പാമാരുടെ ഭരണകാലമാണിത്. റോം കേന്ദ്രമാക്കി ഭരിച്ചിരുന്ന മാർപ്പാപ്പാമാരും ഫ്രാൻസിലെ രാജാധികാരവും തമ്മിലുണ്ടായ താത്പര്യസംഘർഷമാണ് മാർപ്പാപ്പാമാരുടെ ആസ്ഥാനം ഈവിധം താൽക്കാലികമായെങ്കിലും ഫ്രാൻസിലേക്കു മാറാൻ അവസരമൊരുക്കിയത്. റോമിലെ ജനങ്ങൾ മാർപ്പാപ്പാമാരോട് സ്വീകരിച്ച പരുക്കൻ സമീപനവും അവിടത്തെ കാലാവസ്ഥയുടെ പരുഷതയും ഈ മാറ്റത്തിന്റെ മറ്റു കാരണങ്ങളായി പറയപ്പെടുന്നു.
1294 മുതൽ 1303 വരെ മാർപ്പാപ്പയായിരുന്ന ബോണിഫസ് എട്ടാമനും ഫ്രാൻസിലെ രാജാവ് ഫിലിപ്പ് നാലാമനും തമ്മിലുണ്ടായ സംഘർഷമാണ് ഈ മാറ്റത്തിലേക്കു നയിച്ചത്. ബോണിഫസിന്റെ പിൻഗാമി ബെനഡിക്ട് പതിനൊന്നാമൻ മാർപ്പാപ്പ, എട്ടു മാസത്തെ ഹ്രസ്വവാഴ്ചക്കു ശേഷം അന്തരിച്ചു. തുടർന്നു നടന്ന തെരഞ്ഞെടുപ്പിൽ ഏറെ അനിശ്ചിതാവസ്ഥക്കു ശേഷം ഫ്രെഞ്ചുകാരനായ ക്ലെമന്റ് അഞ്ചാമൻ 1305-ൽ മാർപ്പാപ്പയായി. തെരഞ്ഞെടുപ്പിനു ശേഷം റോമിലേക്കു വരാൻ ക്ലെമന്റ് വിസമ്മതിച്ചു. 1309-ൽ അദ്ദേഹം ഫ്രാൻസിലെ അവിഞ്ഞോണിൽ തന്റെ ആസ്ഥാനം ഉറപ്പിച്ചു. അടുത്ത 67 വർഷക്കാലം അവിടം മാർപ്പാപ്പാമാരുടെ വാഴ്ചാസ്ഥാനമായി. ബിസി ആറാം നൂറ്റാണ്ടിൽ ഇസ്രായേൽ ജനതക്കു തരണം ചെയ്യേണ്ടി വന്ന ബാബിലോണിലെ പ്രവാസാനുഭവത്തോടു താരതമ്യപ്പെടുത്തി, ഈ കാലഘട്ടത്തെ "മാർപ്പാപ്പാമാരുടെ ബാബിലോൺ പ്രവാസം" എന്നു വിളിക്കാറുണ്ട്. 
അവിഞ്ഞോൺ യുഗത്തിലെ മാർപ്പാപ്പാമാരിൽ ചിലരുടേയും അവരുടെ പരിജനങ്ങളുടേയും ലോകവ്യഗ്രതയും അഴിമതിയും അസാന്മാർഗ്ഗികതയും, സമകാലീനനിരീക്ഷകരുടെ നിശിതവിമർശനത്തിനു വിഷയമായി. ഇറ്റാലിയൻ കവി പെട്രാർക്ക് സഭാഭരണകേന്ദ്രത്തെ "അവിശ്വസ്തയായ ബാബിലോൺ, ഭൂമിയിലെ നരകം, തിന്മയുടെ കോളാമ്പി, ലോകത്തിന്റെ അഴുക്കുചാൽ" എന്നൊക്കെ വിശേഷിപ്പിച്ചു. അവിഞ്ഞോണിലെ ചെറുതും വലുതുമായ കൊട്ടാരങ്ങളിൽ, പരിഷ്കാരമുള്ള കൊട്ടാരദാസിമാർ മുതൽ മദ്യശാലകളിലെ 'കാന്താരിമാർ' (Tavern Tarts) വരെ, എല്ലായിനം വേശ്യകളും കയറി നിരങ്ങി. അവിടത്തെ അങ്കണങ്ങളിൽ തനിക്കു നരകഗന്ധം അനുഭവപ്പെടുന്നെന്ന് സിയെനായിലെ വിശുദ്ധ കത്രീന ഗ്രിഗോരിയോസ് പതിനൊന്നാമൻ മാർപ്പാപ്പയോടു പറഞ്ഞു.

അവിഞ്ഞോണിൽ വാണ മാർപ്പാപ്പാമാർ ഇവരാണ്:-

ഇവർ ഏഴു പേരും ഫ്രെഞ്ചുകാരായിരുന്നു. ഇവരിൽ ബെനഡിക്ട് പന്ത്രണ്ടാമൻ, ഇന്നസന്റ് ആറാമൻ, അർബൻ അഞ്ചാമൻ എന്നിവർ തികഞ്ഞ ജീവിതവിശുദ്ധി പാലിച്ചവരായിരുന്നു. തീർത്തും സദാചാരവിരുദ്ധമായി ജീവിച്ചത് ക്ലെമന്റ് ആറാമൻ മാത്രമായിരുന്നു. അദ്ദേഹത്തിന്റെ കാലത്ത് അവിഞ്ഞോൺ യൂറോപ്പിലെ ധാർമ്മികതയുടെ കേന്ദ്രമെന്ന പോലെ അഴിമതിയുടെ തലസ്ഥാനവുമായി. സാർവർത്രികസഭയുടെ തലവനെന്ന നിലയിൽ അദ്ദേഹം പിന്തുടർന്ന നയത്തിന്റെ നിർണ്ണായകഘടകങ്ങളിലൊന്ന് ഫ്രാൻസിന്റേയും സ്വന്തം ബന്ധുജനങ്ങളുടേയും താത്പര്യങ്ങളുടെ പരിഗണന ആയിരുന്നെന്ന് കത്തോലിക്കാ വിജ്ഞാനകോശം പറയുന്നു. എങ്കിലും അദ്ദേഹത്തെ മാറ്റിനിർത്തിയാൽ, ധനമോഹവും ദുരയും കാർക്കശ്യവും കൊണ്ട് തീർത്തും ലൗകികനായിരുന്ന ജോൺ ഇരുപത്തിരണ്ടാമൻ പോലും മറ്റുവിധത്തിൽ അസാന്മാർഗി അല്ലായിരുന്നു. 

പേപ്പൽ അധികാരകേന്ദ്രത്തിനു ചുറ്റുമുള്ളവരുടെ ആഡംബരജീവിതത്തിനും ഫ്രെഞ്ചുരാജാക്കന്മാരുടെ യുദ്ധങ്ങളുടെ നടത്തിപ്പിനുമായി അവിഞ്ഞോണിലെ 'തിരുസിംഹാസനം' ക്രൈസ്തവലോകത്തെമ്പാടും നിന്നു നടത്തിയ നികുതിപിരിവിന്റെ കാര്യക്ഷമത, യൂറോപ്പിലെ സിവിൽ ഭരണകൂടങ്ങളെ അസൂയപ്പെടുത്തുകയും അരിശം കൊള്ളിക്കുകയും ചെയ്തു. സഭാനികുതിയുടെ ഭാരം താങ്ങാൻ കഴിയാതിരുന്ന ഗ്രാമപ്പാതിരിമാർ, ഇടവകപ്പള്ളികൾ ഉപേക്ഷിച്ചു പോകുന്ന നിലയെത്തി.

അവിഞ്ഞോണിലെ മാർപ്പാപ്പാമാർ നിയമിച്ച 134 കർദ്ദിനാളന്മാരിൽ 113 പേരും ഫ്രെഞ്ചുകാരായിരുന്നു. ഈ കാലഘട്ടത്തിൽ മാർപ്പാപ്പാമാർ ഒന്നിനൊന്ന് ഫ്രെഞ്ചു രാജാധികാരത്തിന്റെ ചൊൽപ്പടിയിലായതോടെ ഇതരനാടുകളിൽ അവരുടെ സ്വാധീനം ക്ഷയിക്കാൻ തുടങ്ങി. സിയെനായിലെ കത്രീന സ്വീഡനിലെ ബ്രിജീത്താ മുതലായ വിശുദ്ധാത്മാക്കളും മറ്റും റോം കേന്ദ്രമാക്കിയുള്ള പപ്പാവാഴ്ചയുടെ പുനഃസ്ഥാപനത്തിനു ശ്രമിച്ചു. 1376-ൽ ഗ്രിഗോരിയോസ് പതിനൊന്നാമൻ മാർപ്പാപ്പാ അവിഞ്ഞോൺ വിട്ട് റോമിലെത്തിയതോടെ 'പ്രവാസം' അവസാനിച്ചു.

'പ്രവാസ'ത്തിന്റെ ഔപചാരികസമാപ്തിക്കു ശേഷവും പ്രശ്നങ്ങൾ അവസാനിച്ചില്ല. ഗ്രിഗോരിയോസിന്റെ പിൻഗാമി അർബൻ ആറാമനെ അംഗീകരിക്കാൻ ഒരു വിഭാഗം കർദ്ദിനാളന്മാർ വിസമ്മതിച്ചു. 1378-ൽ അവർ ഒരു എതിർമാർപ്പാപ്പയെ തെരഞ്ഞെടുത്ത് അവിഞ്ഞോണിൽ വാഴിച്ചതോടെ പ്രസിദ്ധമായ 'പാശ്ചാത്യശീശ്മ' (Western Schism) ആരംഭിച്ചു. ഭിന്നിപ്പുകാലത്തെ അവിഞ്ഞോൺ മാർപ്പാപ്പാമാരുടെ രണ്ടാം പരമ്പരയെ കത്തോലിക്കാ സഭ അവിഹിതവാഴ്ചയായി കണക്കാക്കുന്നു. 1417-ൽ കോൺസ്റ്റൻസിലെ സൂനഹദോസാണ് ഭിന്നിപ്പിന് അറുതിവരുത്തിയത്.


</doc>
<doc id="232595" url="https://ml.wikipedia.org/wiki?curid=232595" title="നെഫ്രോട്ടിക് സിൻഡ്രോം">
നെഫ്രോട്ടിക് സിൻഡ്രോം

വൃക്കകളെ ബാധിക്കുന്ന ഒരിനം അസുഖമാണ് നെഫ്രോടിക് സിൻഡ്രം.അസുഖം ബാധിക്കുന്നവരുടെ രക്തത്തിൽ നിന്നും ധാരാളം മാംസ്യം മൂത്രം വഴി നഷ്ടപ്പെടുന്നു. സാധാരണയായി 2 മുതൽ 6 വയസുവരെയുള്ള കുട്ടികളെയാണ് ഈ അസുഖം ബാധിക്കാറുള്ളത്. അപൂർവമായി മുതിർന്നവരെയും ഈ അസുഖം ബാധിക്കാറുണ്ട്.

മേൽപ്പറഞ്ഞ ലക്ഷണങ്ങൾക്ക് പുറമേ താഴെപ്പറയുന്ന ലക്ഷണങ്ങൾ കൂടി ഉണ്ടാവാം.
നെഫ്രോട്ടിക് സിൻഡ്രം വന്ന രോഗികളുടെ വൃക്കയിലെ 'പോഡോസൈറ്റ്സ്'ൽ വളരെ ചെറിയ സുഷിരങ്ങൾ ഉണ്ടാവുകയും അതു വഴി ആൽബുമിൻ നഷ്ടപ്പെടുകയും ചെയ്യുന്നു.എന്നാൽ ഈ സുഷിരങ്ങൾ വഴി രക്തകോശങ്ങൾ കടന്നു പോവുകയില്ല. മൂത്രത്തിലൂടെ ആൽബുമിൻ നഷ്ടപ്പെടുന്നതിനാൽ രക്തത്തിൽ ആൽബുമിന്റെ അളവ് കുറയുകയും അത് ശരീര കലകളിൽ നീർക്കെട്ടിനു കാരണമാവുകയും ചെയ്യുന്നു. രക്തത്തിൽ ആൽബുമിന്റെ അളവ് കുറയുമ്പോൾ കരൾ കൂടുതലായി ആൽബുമിൻ ഉത്പാദിപ്പിക്കാൻ ആരംഭിക്കുന്നു.ഇത് കൂടുതലായി ലിപോപ്രോട്ടീൻ ഉണ്ടാവുന്നതിനും അതുവഴി രക്തത്തിലെ കൊഴുപ്പിന്റെ അംശം വർദ്ധിക്കുന്നതിനും കാരണമാവുന്നു. ലിപോപ്രോട്ടീനെ വിഘടിപ്പിക്കുന്ന ലിപോപ്രോട്ടീൻ ലിപേസ് എന്ന രാസാഗ്നിയുടെ അളവ് കുറയുന്നതും രക്തത്തിലെ കൊഴുപ്പ് വർദ്ധിക്കുന്നതിന് കാരണമാവുന്നു.രക്തത്തിലെ ലിപോപ്രോട്ടീനിന്റെ അളവ് വർദ്ധിക്കുന്നത് മൂത്രത്തിൽ കൊഴുപ്പ് പ്രത്യക്ഷപ്പെടുവാൻ ഇടയാക്കുന്നു. നെഞ്ചിലും വയറ്റിലും വെള്ളം കെട്ടുന്നത് ശ്വാസം മുട്ടലിനു കാരണമാവുന്നു.രക്തത്തിലെ ട്രാൻസ്ഫെറിൻ എന്ന ഗ്ലൈക്കോപ്രോട്ടീനിന്റെ അളവ് കുറയുന്നത് വിളർച്ചയ്ക്ക് കാരണമാവുന്നു. ആന്റിത്രോമ്പിൻ -III യുടെ അളവ് കുറയുന്നത് മൂലം രക്തം കട്ട പിടിക്കുന്നതിനുള്ള സാധ്യത വർദ്ധിക്കുന്നു. 

കാരണങ്ങളെ പ്രാഥമികം ,ദ്വിതീയം എന്നു രണ്ടായി തിരിക്കാം.
വൃക്കയെ ബാധിക്കുന്ന അസുഖങ്ങളാണ് പ്രാഥമിക കാരണങ്ങൾ.

ശരീരത്തിന്റെ മറ്റു ഭാഗങ്ങളെ ബാധിക്കുന്ന അസുഖങ്ങളാണ് ദ്വിതീയ കാരണങ്ങൾ.

24 മണിക്കൂർ സമയത്തെ മൂത്രത്തിലെ മാംസ്യത്തിന്റെ അളവെടുക്കുകയാണ് രോഗനിർണ്ണയത്തിനുള്ള പ്രധാന മാർഗ്ഗം. നെഫ്രോടിക് സിൻഡ്രം ഉള്ളവരിൽ ഇത് 3.5 ഗ്രാമിൽ കൂടുതലായിരിക്കും. രക്തത്തിൽ ആൽബുമിന്റെ അളവ് 2.5g/dl ൽ കുറവായിരിക്കും. രക്തത്തിൽ കൊളസ്ട്രോളിന്റെ അളവ് കൂടുതലായിരിക്കും.രോഗ കാരണം കണ്ടെത്തുന്നതിന് വൃക്കയുടെ ബയോപ്സിയും (biopsy ) വയറിന്റെ അൾട്രാസൌണ്ട് സ്കാനും ചെയ്യാറുണ്ട്.
രോഗകാരണത്തിനുള്ള ചികിത്സകൾ 


</doc>
<doc id="232611" url="https://ml.wikipedia.org/wiki?curid=232611" title="ശൈലപുത്രി">
ശൈലപുത്രി

നവദുർഗ്ഗമാരിൽ ഒന്നാമത്തെ ദുർഗ്ഗയാണ് ശൈലപുത്രി. നവരാത്രിയിൽ ആദ്യദിനം ആരാധിക്കുന്നതും ദേവി ശൈലപുത്രിയേയാണ്. സതി, ഭവാനി, പാർവ്വതി , ഹേമവതി എന്നീ നാമങ്ങളും ശൈലപുത്രിക്കുണ്ട്. ഹൈന്ദവ വിശ്വാസമനുസരിച്ച് പ്രകൃതിയാകുന്ന മാതൃസ്വരൂപമാണ് ശൈലപുത്രി. നന്തിയാണ് ശൈലപുത്രി ദേവിയുടെ വാഹനം. ദേവിയുടെ ഒരുകയ്യിൽ ത്രിശൂലവും മറുകയ്യിൽ കമലപുഷ്പവും കാണപ്പെടുന്നു.

ഹിമവാന്റെ മകൾ എന്നാണ് ശൈലപുത്രി എന്ന വാക്കിനർത്ഥം. (ശൈലം= പർവ്വതം, ഹിമാലയം.) പർവ്വതരാജാവായ ഹിമവാന്റെയും മേനാദേവിയുടെയും മകളായാണ് ശക്തി രണ്ടാമത് അവതരിച്ചത്. പർവ്വതരാജന്റെ മകളായതിനാൽ ദേവി പാർവ്വതി എന്നും, ശൈലത്തിന്റെ(ഹിമാലയം) മകളായതിനാൽ ശൈലപുത്രി എന്നും ദേവി അറിയപ്പെടുന്നു.

പൂർവ്വജന്മത്തിൽ ദക്ഷന്റെ പുത്രിയായ സതിയായിട്ടായിരുന്നു ശൈലപുത്രി അവതരിച്ചത്.

സർവ്വമംഗല മംഗല്യേ
ശിവേ സർവാർത്ഥ സാധികേ
ശരണ്യേ ത്രയംബികേ ഗൗരീ
നാരായണി നമോസ്തുതേ[1]




</doc>
<doc id="232613" url="https://ml.wikipedia.org/wiki?curid=232613" title="കാർലോസ് ദി ജക്കാൾ">
കാർലോസ് ദി ജക്കാൾ

ഒരു കാലത്ത് ലോകത്തെ വിറപ്പിച്ച വ്യക്തിയാണ് ഭീകരവാദത്തിന്റെ രാജകുമാരൻ എന്നു വിശേഷിപ്പിക്കപ്പെടുന്ന കാർലോസ് ദി ജക്കോൾ. ഇല്ലിച്ച് റാമിറസ്‌ സാഞ്ചസ് എന്നായിരുന്നു കാർലോസിന്റെ യഥാർത്ഥ പേര്. വെനിസ്വേലയായിരുന്നുകാർലോസിന്റെ ജന്മദേശം. നീണ്ട ഇരുപത്തഞ്ചുവർഷം രാജ്യാന്തര പോലീസ്‌ ഏജൻസിയും യൂറോപ്യൻ ഗവൺമെന്റുകളെയും വട്ടം കറക്കാൻ കാർലോസിനു കഴിഞ്ഞു.

മാർക്സിസ്റ്റ്‌-ലെനിനിസ്റ്റ്‌ ആശയങ്ങളുടെ അനുഭാവിയായ കാർലോസ് 1970ൽ ഫലസ്തീൻ വിമോചനത്തിനായി പ്രവർത്തിക്കുന്ന മാർക്സിസ്റ്റ്‌-ലെനിനിസ്റ്റ്‌ ആഭിമുഖ്യമുള്ള പോപ്പുലർ ഫ്രണ്ട് ഫോർ ദ ലിബറേഷൻ ഓഫ് ഫലസ്തീൻ എന്ന സംഘടനയിൽ അംഗമായി. PFLP റിക്രൂട്ടിംഗ് ഓഫീസറായിരുന്ന ബസ്സാം അബു ശരീഫ്‌ ആയിരുന്നു കാർലോസ് എന്ന പേര് നൽകിയത്. പിന്നീട് കാർലോസ് ആ കാലഘട്ടത്തിലെ ഏറ്റവും വലിയ രാഷ്ട്രീയ തീവ്രവാദിയായിമാറി. ഒരിക്കൽ ലണ്ടനിൽ കാർലോസ് താമസിച്ചിരുന്ന മുറിയിൽ നിന്ന് ഫെഡറിക് ഫോസിന്ത്‌ എഴുതിയ ത്രില്ലർ നോവലായ ദി ഡേ ഓഫ് ജക്കാളിന്റെ കോപ്പി കണ്ടെടുക്കുകയുണ്ടായി. കൌശലങ്ങളുടെ രാജാവായ കാർലോസിനു അതോടെ ദി ജക്കാൾ എന്ന വിശേഷണവും കൂടി ലഭിച്ചു. 

മോസ്കോയിലെ സർവകലാശാലാ പഠനത്തിനു ശേഷം കാർലോസ് ബെയ്റൂട്ടിലെത്തി. 1972ൽ ഇസ്രായേലിലെ ടെൽ അവീവ് വിമാനത്താവളത്തിൽ നടന്ന കൂട്ടക്കൊലയാണ് കാർലോസിനെ അറിയപ്പെടാനിടയാക്കിയത്. യാത്രക്കാരായ 27പേരാണ് അന്നവിടെ കൊല്ലപ്പെട്ടത്. കര്ലോസായിരുന്നു ആക്രമണങ്ങളുടെ സൂത്രധാരൻ. ആക്രമണം നടത്തിയ മൂന്നുപേരിൽ രണ്ടുപേർ കൊല്ലപ്പെട്ടു. പിടിയിലായ മൂന്നാമത്തെയാളിൽ നിന്നാണ് കാർലോസിനെ കുറിച്ച് വിവരങ്ങൾ ലഭിച്ചത്. 

1972ൽ മ്യൂണിച്ച് ഒളിമ്പിക്സ്‌ ബന്ദിപ്രശ്നത്തിനു പിന്നിലും കാർലോസായിരുന്നു സൂത്രധാരൻ. 1973 സെപ്തംബറിൽ ചെക്കോസ്ലോവാക്യയിൽ രണ്ടു അറബ് ഗറില്ലകൾ വിയന്നയിലെക്കുള്ള ട്രെയിൻ റാഞ്ചി, നാല് യാത്രക്കാരെ ബന്ദികളാക്കി. സോവിയറ്റ് യൂണിയൻ വിട്ടു ഇസ്രായേലിലേക്ക് പോകുന്ന ജൂതർക്കായി ഓസ്ട്രിയയിൽ തുറന്നിരിക്കുന്ന ക്യാമ്പുകൾ അടച്ചു പൂട്ടണം എന്നായിരുന്നു ആവശ്യം. ഇത് ആസൂത്രണം ചെയ്തതും കാർലോസായിരുന്നു. 

1974 മാർച്ചിൽ യൂറോപ്യൻ നയതന്ത്ര പ്രതിനിധിയെ വെടിവെച്ചു കൊന്നതും പാരീസിൽ ഉറൂഗ്വേ നയതന്ത്ര പ്രതിനിധിയെ വധിച്ചതും 1975 ഒപെക്‌ സമ്മേളനത്തിലെ തട്ടിക്കൊണ്ടു പോകൽ സംഭവവും കാർലോസിന്റെ ആസൂത്രണത്തിൽ നടന്നതാണ്.

മ്യൂണിക്കിൽ 1981 റേഡിയോ ഫ്രീ യൂറോപ്പ്‌ റിപ്പോർട്ടറുടെ വധം, ബെയ്റൂട്ടിൽ ഫ്രഞ്ച് അമ്പാസിഡറുടെ വധം, 1982 മാർച്ചിൽ അന്ന് മേയറും പിന്നീട് ഫ്രഞ്ച് പ്രധാനമന്ത്രിയുമായ യാക്ക് ഷിറാക് സഞ്ചരിച്ച അഞ്ചുപേരുടെ മരണത്തിനിടയാക്കിയ സ്ഫോടനം, പാരീസിലെ കാർബോംബ്‌ സ്ഫോടനം, ബെർലിൻ സാംസ്കാരിക കേന്ദ്രത്തിൽ ഒരാളുടെ മരണത്തിനിടയാക്കിയ സ്ഫോടനം, പാകിസ്താന്റെ യാത്രാവിമാനം ബേനസീറിന്റെ സഹോദരന്റെ ഒത്താശയോടെ റാഞ്ചിയ സംഭവം തുടങ്ങിയവയെല്ലാം കാർലോസിന്റെ ആക്രമണ പരമ്പരകളിൽ ഉൾപെടുന്നു. 

ലോകമെങ്ങുമുള്ള പോലീസ്‌ കാർലോസിനായി വല വിരിച്ചു . എന്നാൽ തന്നെ തടഞ്ഞു നിർത്താൻ ഒരു സുരക്ഷാ സന്നാഹത്തിനും കഴിയില്ല എന്ന് കാർലോസ് തെളിയിച്ചത് എണ്ണകയറ്റുമതി രാജ്യങ്ങളുടെ സംഘടനാ സമ്മേളനത്തിനെത്തിയ മന്ത്രിമാരെ ബന്ദികളാക്കിയ സംഭവത്തിലൂടെയാണ്. വൻ സുരക്ഷാ സന്നാഹമുള്ള ഒപെക്‌ ആസ്ഥാനമാന്തിരത്തിന്റെ കണ്ണാടിവാതിലിലൂടെ നുഴഞ്ഞുകയറുകയാണ് കാർലോസ് ചെയ്തത്. 11 മന്ത്രിമാർ ഉൾപെടെ 70 പേരെ ബന്ദികളാക്കി. ദിവസങ്ങൾക്ക് ശേഷമാണ് അവരെ വിട്ടയച്ചത്. മൂന്നുപേർ കൊല്ലപ്പെട്ടു. അഞ്ചുകോടി ഡോളറാണ് കാർലോസ് അന്ന് കൈപറ്റിയത്. 

1975 കര്ലോസിന്റെ ഒരു ചിത്രം പോലും ആർക്കും ലഭിച്ചില്ല . 1975ലാണ് കാർലോസ് ഓസ്ട്രിയൻ ആഭ്യന്തരമന്ത്രിക്കു ഹസ്തദാനം ചെയ്തു നിൽകുന്ന ചിത്രം ലഭിക്കുന്നത്. അമേരിക്കയും ഇസ്രായേലും ഫ്രാൻസും മറ്റു യൂറോപ്യൻ രാജ്യങ്ങളും കാർലോസിനെ പിടിക്കാൻ കിണഞ്ഞു ശ്രമിച്ചു. ഒടുവിൽ ഫ്രഞ്ച് പോലീസ്‌ ജർമൻ റെഡ്‌ ആർമി അംഗം മഗ്ദലീന കോപ്പിനെ അറസ്റ്റ്‌ ചെയ്തു. മഗ്ദലീനയെ മോചിപ്പിക്കണമെന്ന് ആവശ്യപ്പെട്ടു കാർലോസ് അന്നത്തെ ഫ്രഞ്ച് ആഭ്യന്തരമന്ത്രിക്ക് കത്തെഴുതി. കാർലോസിന്റെ വിരലടയാളം പോലീസിനു കിട്ടുന്നത് അതോടെയാണ്.

മഗ്ദലീന പിടിയിലായത്തിന്റെ 30മത്തെ ദിവസവും വിചാരണാ ദിവസവും ഫ്രാൻസിൽ ബോംബുസ്ഫോടനങ്ങൾ ഉണ്ടായി . ഒടുവിൽ മഗ്ദലീന വിട്ടയക്കപ്പെട്ടു. കാർലോസ് പിന്നീടവരെ വിവാഹം ചെയ്ത് സിറിയയിൽ താമസമാക്കിഎങ്കിലും വൈകാതെ അവിടം വിടേണ്ടിവന്നു. 

1993ൽ സിറിയയിൽ ഒരു ജോർദാൻകാരിയെ വിവാഹം ചെയ്ത് ജീവിക്കുമ്പോഴാണ് കാർലോസ് ഇന്റർപോളിന്റെ പിടിയിലാവുന്നത്. കാർലോസ് ഇപ്പോൾ ഫ്രാൻസിൽ ജീവപര്യന്തം തടവ്‌ ശിക്ഷ അനുഭവിക്കുകയാണ് .

=അവലംബം=


</doc>
<doc id="232617" url="https://ml.wikipedia.org/wiki?curid=232617" title="നിത്യശ്രീ മഹാദേവൻ">
നിത്യശ്രീ മഹാദേവൻ

വർത്തമാനകാലത്തെ മികച്ച കർണ്ണാടകസംഗീതപ്രതിഭകളിൽ ഒരാളും ചലച്ചിത്രഗായികയുമാണു് നിത്യശ്രീ മഹാദേവൻ എന്ന പേരിൽ പ്രശസ്തയായ എസ്. നിത്യശ്രീ (ജനനം: 1973 ഓഗസ്റ്റ് 25).

വിഖ്യാതസംഗീതജ്ഞരായ ശിവകുമാർ, ലളിത ശിവകുമാർ എന്നിവരുടെ പുത്രിയായി 1973 ആഗസ്റ്റ് 25നു് തമിഴ് നാട്ടിലെ തിരുവയ്യാറിലാണു് നിത്യശ്രീ ജനിച്ചതു്. അച്ഛന്റെ അമ്മയായ ഡി.കെ. പട്ടമ്മാൾ കഴിഞ്ഞ തലമുറയിലെ ഏറ്റവും പ്രശസ്തരായ വായ്പ്പാട്ടുകാരിലൊരാളും അമ്മയുടെ അച്ഛനായ പാലക്കാടു മണി അയ്യർ മൃദംഗവാദനത്തിൽ മഹാവിദ്വാനുമായിരുന്നു. അംബി ദീക്ഷിതർ, പാപനാശം ശിവൻ, മുത്തയ്യാ ഭാഗവതർ തുടങ്ങിയ സംഗീതപാരംഗതന്മാരുടെ ശിഷ്യപരമ്പരയിൽപെട്ടവരായിരുന്നു പട്ടമ്മാളും, അവരുടെ സഹോദരനായിരുന്ന ഡി.കെ. ജയരാമനും.

അമ്മയായ ലളിത ശിവകുമാറും അച്ഛമ്മയായ പട്ടമ്മാളും തന്നെയായിരുന്നു നിത്യശ്രീയുടെ ആദ്യഗുരുക്കൾ. പട്ടമ്മാളുടെ കച്ചേരികളിൽ പാടാൻ പോകുമ്പോഴെല്ലാം കൂടെ പങ്കെടുക്കുന്ന മാതാപിതാക്കളോടൊപ്പം നിത്യശ്രീയേയും കൂട്ടുമായിരുന്നു.

1987 ആഗസ്റ്റ് 10നു് ആദ്യമായി ഒരു വലിയ സദസ്സിനു മുമ്പിൽ നിത്യശ്രീ സ്വന്തം നിലയിൽ സംഗീതക്കച്ചേരി അവതരിപ്പിച്ചു. കർണ്ണാടകസംഗീതത്തിലെ ഉജ്ജ്വലവ്യക്തിത്വങ്ങളായിരുന്ന കെ.വി. നാരായണസ്വാമി, ഡി.കെ. പട്ടമ്മാൾ, ഡി.കെ. ജയരാമൻ, വിജയ് ശിവ തുടങ്ങിയവർ ഈ പരിപാടിയിൽ സന്നിഹിതരായിരുന്നു.

1996-ൽ നിത്യശ്രീ, വി. മഹാദേവനെ വിവാഹം ചെയ്തു. ഇവർക്ക് രണ്ടു പെൺകുട്ടികൾ ഉണ്ട്‌ - തേജശ്രീ, തനുജശ്രീ. ചെന്നൈ നഗരത്തിൽ കോട്ടൂർപുരം 4-ആം മെയിൻ റോഡിലാണു് ഈ കുടുംബത്തിന്റെ വസതി.

ഏതാനും മാസങ്ങൾക്കു മുമ്പു നടന്ന അമ്മയുടെ മരണത്തെത്തുടർന്നു് മാനസികമായി അസ്വസ്ഥനായിത്തീർന്ന മഹാദേവൻ 2012 ഡിസംബർ 20ന് ചെന്നൈയിലെ അടയാർ പുഴയിൽ ചാടി ആത്മഹത്യ ചെയ്തു.
ക്രിസ്ത്യൻ ഭക്തി ഗാനങ്ങൾ ആലപിക്കുന്ന കർണാടക സംഗീതജ്ഞർക്കെതിരെ രാഷ്ട്രീയ സനാതൻ സേവ സംഘം എന്ന തീവ്രഹിന്ദുത്വ സംഘടന ഭീഷണി മുഴക്കിയിരുന്നു. ടി.എം കൃഷ്ണ, ഒ.എസ്. അരുൺ, നിത്യശ്രീ മഹാദേവൻ, ബോംബേ ജയശ്രീ തുടങ്ങിയ കർണാടക സംഗീതഞ്ജർക്കെതിരെയാണ് ഭീഷണി മുഴക്കിയത്. എവിടെ പരിപാടി അവതരിപ്പിച്ചാലും ശാരീികമായി കൈകാര്യം ചെയ്യുമെന്നാണ് ഭീഷണി. ഭീഷണിയെങ്കിൽ, എല്ലാ മാസവും ക്രിസ്തുവിനെക്കുറിച്ചും അല്ലാഹുവിനെക്കുറിച്ചും കർണാട്ടിക്ക് ഗാനങ്ങൾ അവതരിപ്പിക്കുമെന്ന് ടി.എം കൃഷ്ണ ട്വീറ്റ് ചെയ്തിരുന്നു. 


</doc>
<doc id="232625" url="https://ml.wikipedia.org/wiki?curid=232625" title="ന്യൂ ഡെൽഹി (ചലച്ചിത്രം)">
ന്യൂ ഡെൽഹി (ചലച്ചിത്രം)

ഡെന്നിസ് ജോസഫിന്റെ തിരക്കഥയിൽ ജോഷി സംവിധാനം ചെയ്ത് 1987-ൽ പുറത്തിറങ്ങിയ മലയാളചലച്ചിത്രമാണ് ന്യൂ ഡെൽഹി. മമ്മൂട്ടി ജി.കെ. എന്ന കേന്ദ്രകഥാപാത്രത്തെ അവതരിപ്പിച്ചിരിക്കുന്ന ഈ ചിത്രത്തിൽ സുമലത, ഉർവ്വശി, സുരേഷ് ഗോപി, ത്യാഗരാജൻ, സിദ്ദിഖ്, വിജയരാഘവൻ, മോഹൻ ജോസ്, ദേവൻ, ജഗന്നാഥ വർമ്മ തുടങ്ങിയവർ മറ്റു പ്രധാനവേഷങ്ങളിൽ അഭിനയിച്ചിരിക്കുന്നു. ജൂബിലി പ്രൊഡക്ഷൻസിന്റെ ബാനറിൽ ജോയ് തോമസാണ് ചിത്രം നിർമ്മിച്ചത്.

അഴിമതിക്കാരായ രണ്ടു രാഷ്ട്രീയക്കാരുടെ ദുഷ്കൃത്യങ്ങൾ വെളിച്ചത്തുകൊണ്ടുവന്നതിനെത്തുടർന്ന് തടവിലാക്കപ്പെടുന്ന ഡെൽഹിയിലെ ഒരു പത്രപ്രവർത്തകന്റെ പ്രതികാരത്തിന്റെ കഥയാണ് ഈ ചിത്രം പറയുന്നത്. ഇർവിങ് വാല്ലസിന്റെ "ദ ഓൾമൈറ്റി" എന്ന നോവലുമായി ചിത്രത്തിന്റെ കഥയ്ക്കു സാമ്യമുണ്ട്.

മലയാളസിനിമാചരിത്രത്തിലെ ഏറ്റവും വലിയ ഹിറ്റുകളിലൊന്നാണ് "ന്യൂ ഡെൽഹി". മമ്മൂട്ടിയുടെ അഭിനയജീവിതത്തിലെ ഒരു വലിയ വഴിത്തിരിവായിരുന്നു ഈ ചിത്രം.




</doc>
<doc id="232634" url="https://ml.wikipedia.org/wiki?curid=232634" title="കടത്തുകാരൻ">
കടത്തുകാരൻ

യാത്രക്കാരെ കടത്തുതോണിയിൽ കയറ്റിയശേഷം തുഴഞ്ഞ് മറുകരയിൽ എത്തിക്കുന്ന തൊഴിലാളിയാണ് കടത്തുകാരൻ. പുഴയുടെ കരകളെ യോജിപ്പിക്കുന്ന പാലം ഇല്ലാത്ത സ്ഥലത്ത് ഒരു കരയിൽ‌നിന്നും മറുകരയിലേക്ക് മനുഷ്യരേയും ചരക്കുകളും കടത്തുന്നതിന് തോണി, ബോട്ട് എന്നിവ ഉപയോഗിക്കാറുണ്ട്. അധികം വീതിയും ആഴവും ഇല്ലാത്ത പുഴകളിൽ യാത്രക്കായി തോണി അഥവാ വള്ളം ഉപയോഗിക്കുന്നു. ആളുകൾ വള്ളത്തിൽ കയറുകയും ഇറങ്ങുകയും ചെയ്യുന്ന പുഴക്കരക്ക് കടവ് എന്ന് പറയുന്നു.


</doc>
<doc id="232652" url="https://ml.wikipedia.org/wiki?curid=232652" title="മാളിക മുഹമ്മദ്‌ അബ്ദുൽഖാദർ">
മാളിക മുഹമ്മദ്‌ അബ്ദുൽഖാദർ

സാഹിബ്‌ ബഹദൂർ മാളിക മുഹമ്മദ്‌ അബ്ദുൽഖാദർ ( Maluk Mahomad Abdul Khader) 1928,1929 എന്നീ വർഷങ്ങളിൽ ദിവാൻ ഇ. വാട്സിന്റെ നേതൃത്വത്തിൽ ശ്രീമുലം പ്രജാസഭയിൽ ആറ്റിങ്ങലിൽ നിന്നുള്ള പ്രതിനിധിയായി തെരഞ്ഞെടുക്കപ്പെട്ടിട്ടുള്ള വ്യക്തിയാണ്. നിരവധി കാലിക പ്രാധാന്യമുള്ള വിഷയങ്ങൾ അദ്ദേഹം സഭയിൽ ഉന്നയിച്ചിട്ടുണ്ട്. ഈ വിഷയങ്ങളിൽ നടപടികൾ ഉണ്ടാകാനും ഇദ്ദേഹം പരിശ്രമിച്ചിട്ടുണ്ട്.

വലിയകട വീട്ടിൽ ഖദീജ ബീവിയാണ് ഭാര്യ. പ്രമുഖ വ്യാപാരി എ.എ.കെ എന്ന എ. അഹമ്മദ്‌ കണ്ണ്, സുഹറബീവി, ഹജിറബീവി എന്നിവരാണ് മക്കൾ. മലഞ്ചരക്ക് വ്യാപാര രംഗത്ത് വലിയ സ്വാധീനം ഉണ്ടായിരുന്ന ഇദ്ദേഹത്തിന്റെ പിൻഗാമിയായി പുത്രൻ അഹമ്മദ്‌ കണ്ണ് പിന്തുടർച്ച ഏറ്റെടുക്കുകയും അക്കാലത്തെ പ്രധാന ലോറി സർവീസ്‌ ആയ ഏ.ഏ.കെ. ലോറി സർവീസ് തുടങ്ങുകയും ചെയ്തു. 1989 ഇൽ അഹമ്മദ്‌ കണ്ണ് അന്തരിച്ചതോടുകൂടി ആ സംരംഭങ്ങൾ എല്ലാം അവസാനിക്കുകയും ചെയ്തു. ദി സെൻട്രൽ അംബ്രല്ല ഫാക്ടറി സ്ഥാപകൻ പരേതരായ ശ്രി അബ്ദുൽ റഷീദ്, വ്യാപാരി ശ്രി അബ്ദുൽ അസീസ്‌ എന്നിവർ ജാമാതാക്കളും. 

അവലംബം: കേരള നിയമസഭയുടെ ശതാബ്ദി സ്മരണിക

ലൈബ്രറി ആർക്കൈവേസ് കേരള ലജിസ്ലാടിവ് അസ്സംബ്ലി യോഗ റിപ്പോർട്ട് [മിനിട്ട്സ്] 
പേജ് 134 തീയതി ശനി 2 മാർച്ച് 1929 
പേജ് 135 തീയതി ശനി 2 മാർച്ച് 1929


</doc>
<doc id="232655" url="https://ml.wikipedia.org/wiki?curid=232655" title="കുറൈ ഒൻറും ഇല്ലൈ">
കുറൈ ഒൻറും ഇല്ലൈ

സി. രാജഗോപാലാചാരി രചിച്ച് ക്രമപ്പെടുത്തിയ ചുരുക്കം കർണ്ണാടകസംഗീതകൃതികളിൽ ഏറ്റവും പ്രശസ്തമായതാണു് കുറൈ ഒൻറും ഇല്ലൈ (അർത്ഥം: "പരാതി ഒന്നും ഇല്ല") എന്ന തമിഴ് ഗാനം.

നിയമവിദഗ്ദ്ധൻ, രാഷ്ട്രതന്ത്രജ്ഞൻ, രാഷ്ട്രീയനേതാവു്, ഗ്രന്ഥകാരൻ, ഇന്ത്യയുടെ ഗവർണ്ണർ ജനറൽ എന്നിങ്ങനെ മറ്റു രംഗങ്ങളിൽ പ്രസിദ്ധനായിരുന്നെങ്കിലും രാജാജി ഒരു മുഖ്യധാരാ ഗാനരചയിതാവായിരുന്നില്ല. ഉറച്ച ഹിന്ദുമതവിശ്വാസിയും വൈഷ്ണവഭക്തനുമായിരുന്ന അദ്ദേഹം തമിഴിലും ഇംഗ്ലീഷിലുമായി മതം, തത്ത്വശാസ്ത്രം, പുരാണം, ചരിത്രം തുടങ്ങിയ വിഷയങ്ങളിൽ അനേകം പുസ്തകങ്ങൾ രചിച്ചിട്ടുണ്ടു്. ഹൈന്ദവ ആരാധനാമൂർത്തിയായ കൃഷ്ണനെ പ്രശംസിക്കുന്ന രൂപത്തിലാണു് ഈ കീർത്തനത്തിന്റെ സാഹിത്യം. എന്നാൽ, പല ദക്ഷിണേന്ത്യൻ കീർത്തനങ്ങളിലും ഹൈന്ദവഗീതങ്ങളിലും പതിവുള്ളതുപോലെ പ്രകടമായ പ്രാർത്ഥനയുടെ യാതൊരു അംശവുമില്ലാതെ, യാതൊന്നും ആവശ്യപ്പെടാതെ, കൃതജ്ഞതാപൂർവ്വമായ ഒരു പ്രശംസപോലെ അതിലളിതമായ വാക്കുകൾ ഉപയോഗിച്ച് എഴുതിയിരിക്കുന്നു എന്നതാണു് ഈ കീർത്തനത്തിന്റെ പ്രത്യേകത. 1925 ഡിസംബർ 25നു് രാജാജി അദ്ദേഹത്തിന്റെ ഭാവിമരുമകനും മഹാത്മാ ഗാന്ധിയുടെ പുത്രനുമായ ദേവദാസ് ഗാന്ധിയ്ക്കു് എഴുതിയ ഒരു കത്തിലെ സംഭവവിവരണാം അനുസരിച്ച് ആ സമയത്തായിരിക്കണം ഇതിന്റെ രചന നടന്നതെന്നു് വിശ്വസിക്കപ്പെടുന്നു.. 1969-ൽ ഐക്യരാഷ്ട്രസഭയിൽ വെച്ച് എം.എസ്. സുബ്ബലക്ഷ്മി ആലപിച്ചതോടെ, ഈ പാട്ടിനു് ഭാരതമാസകലം പെട്ടെന്നു് പ്രചാരം കൈവന്നു. അന്നത്തെ ഐക്യരാഷ്ട്രസഭാ അണ്ടർസെക്രട്ടറി ജനറൽമാരിൽ ഒരാളായിരുന്ന സി.വി. നരസിംഹന്റെ താല്പര്യത്തിലും മേൽനോട്ടത്തിലും ആയിരുന്നു ഈ ആലാപനം നടന്നതു്. രാജാജിയുടെ വരികൾക്കു് സുബ്ബലക്ഷ്മിയുടെ ചിരകാലസഹചാരിയായിരുന്ന കടയനല്ലൂർ വെങ്കടരാമനാണു് ഈണം ചിട്ടപ്പെടുത്തിയതു്. ആ സന്ദർഭത്തിനുവേണ്ടി ഈ പാട്ടിന്റെ അനുഗ്രഹസ്വഭാവമുള്ള (benedictory)ഒരു ഇംഗ്ലീഷ് പതിപ്പും രാജാജി എഴുതുകയുണ്ടായി.

ആദിതാളത്തിൽ മൂന്നു ഖണ്ഡങ്ങളിൽ ഓരോന്നിനും ഓരോ രാഗത്തിൽ (ശിവരഞ്ജിനി, കാപി, സിന്ധുഭൈരവി എന്നീ ക്രമത്തിൽ) ചിട്ടപ്പെടുത്തിയ 'കുറൈ ഒൻറും ഇല്ലൈ' തെക്കേ ഇന്ത്യയിലെ സംഗീതക്കച്ചേരികളിൽ വ്യാപകമായി ആലപിക്കപ്പെടാറുണ്ടു്.

രാജാജിയുടേയും മഹാത്മാ ഗാന്ധിയുടേയും പൗത്രനായ ഗോപാൽഗാന്ധിയുടെ കൈവശം ലഭിച്ച ഒരു കത്തിലെ വിവരങ്ങൾ അനുസരിച്ച് രാജാജിയ്ക്കു് ഈ ഗാനമെഴുതാൻ പ്രചോദനം ലഭിച്ചതു് അദ്ദേഹം 1925-ൽ ചിറ്റൂർ സന്ദർശിച്ചപ്പോൾ അദ്ദേഹത്തിനുണ്ടായ ഒരനുഭവത്തിൽനിന്നാണത്രേ. രാജാജി ഒരു ദീർഘയാത്രയ്ക്കിടെ ഭാവിമരുമകൻ ദേവദാസിനെഴുതിയ കത്തായിരുന്നു അതു്. അതിലെ വിവരണമനുസരിച്ചു്, വർഷങ്ങളോളമായി ഭക്തിയോടെ തിരുപ്പതി ക്ഷേത്രദർശനം നടത്തിവന്നിരുന്ന കീഴ്ജാതിയിൽ പെട്ട ഒരു ഭക്തനു് അയിത്താചാരം മൂലം മതിൽക്കകത്തേക്കു പ്രവേശിക്കാൻ അനുവാദമുണ്ടായിരുന്നില്ല. മതിലിനുപുറത്തു് നാളികേരം ഉടച്ച് തിരിച്ചുപോകുവാൻ മാത്രമേ അയാൾക്കു് അവകാശമുണ്ടായിരുന്നുള്ളൂ. അങ്ങനെ വളരെക്കാലം തുടർന്നതിനുശേഷം, ഒടുവിൽ ഒരു ദിവസം ശ്രീകോവിലിനകത്തിരിക്കുന്ന ആരാധനാമൂർത്തിയെ നേരിട്ടു കാണാൻ ഭക്ത്യാവേശം പൂണ്ട് അയാൾ പെട്ടെന്നു് ക്ഷേത്രത്തിനകത്തേക്കു് ഓടിക്കയറി. ക്ഷേത്രാധികാരികൾ അയാളെ ബന്ധിച്ച് കോടതിയിൽ വിചാരണ ചെയ്യാൻ കൊണ്ടുപോയി. രാജാജി ഈ സമയത്തു് ചിറ്റൂരിലുണ്ടായിരുന്നു. ചില നിസ്സഹരണസന്നദ്ധഭടന്മാർ ഈ വിവരം അദ്ദേഹത്തെ അറിയിച്ചു. വർഷങ്ങളായി വക്കീൽ പണി ഉപേക്ഷിച്ചിരുന്നതാണെങ്കിലും അദ്ദേഹം ആ ഭക്തനുവേണ്ടി കോടതിയിൽ ഹാജരായി വാദിക്കുകയും തദ്ഫലമായി ഭക്തനെ വെറുതെ വിടുകയും ചെയ്തു. അയാൾക്കു വേണ്ടി കോടതിയിൽ ഹാജരായപ്പോൾ അദ്ദേഹത്തിനുണ്ടായ വിചാരവികാരങ്ങളെക്കുറിച്ച് മേൽപ്പറഞ്ഞ കത്തിൽ വിശദമായി എഴുതിയിട്ടുണ്ടു്. "കുറൈ ഒന്നും ഇല്ലൈ" എന്ന ഗാനത്തിലെ വരികളുമായി ഏറേ ഒത്തുപോകുന്നതാണു് ഈ വിവരണം. അധഃകൃതനായ ആ ഭക്തനെ ഭഗവാന്റെ വിഗ്രഹം മറ്റുള്ളവർ കാണിക്കാത്തതുപോലെത്തന്നെയാണു് തനിക്കും മറ്റു ഭക്തന്മാർക്കും യഥാർത്ഥ ഈശ്വരനായ വിഷ്ണുവിനെ കാണാനാവാതിരിക്കുന്നതെന്നു് ഈ കൃതിയിലൂടെ അദ്ദേഹം ഓർമ്മപ്പെടുത്തുകയായിരുന്നു എന്നാണു് ഗോപാൽ ഗാന്ധിയുടെ അഭിപ്രായം.



</doc>
<doc id="232663" url="https://ml.wikipedia.org/wiki?curid=232663" title="നന്മനിറഞ്ഞവൻ ശ്രീനിവാസൻ">
നന്മനിറഞ്ഞവൻ ശ്രീനിവാസൻ

വിജി തമ്പി 1990-ൽ സംവിധാനം ചെയ്തു പുറത്തിറക്കിയ ഒരു മലയാളചലച്ചിത്രമാണ് നന്മനിറഞ്ഞവൻ ശ്രീനിവാസൻ. ജയറാം കേന്ദ്രകഥാപാത്രത്തെ അവതരിപ്പിച്ചിരിക്കുന്ന ഈ ചിത്രത്തിന്റെ രചന രഞ്ജിത്താണ് നിർവ്വഹിച്ചിരിക്കുന്നത്.




</doc>
<doc id="232668" url="https://ml.wikipedia.org/wiki?curid=232668" title="ജോർജ് ഇന്നസ്">
ജോർജ് ഇന്നസ്

യു.എസ്. ചിത്രകാരനായ ജോർജ് ഇന്നസ് 1825-ൽ ന്യൂയോർക്കിലെ ന്യൂബർഗിനു സമീപം ജനിച്ചു. അമേരിക്കൻ വൻകരയുടെ ഭൂദൃശ്യചിത്രങ്ങളുളും, ഭൂമിശാസ്ത്രപരമായ ചിത്രങ്ങളും വസ്തുനിഷ്ഠമായും സ്പഷ്ടമായും വരയ്ക്കുമായിരുന്നു. പ്രസിധരായ "ഹഡ്സൺറിവർ സ്കൂൾ" ചിത്രകാരന്മാരുടെ തലമുറയില്പെട്ടയാളാണ് ഇന്നസ്.

ജീവിതത്തിന്റെ ആദ്യകാലങ്ങൾ ഇദ്ദേഹം ന്യൂയോർക്കിലും, ന്യൂജെർസിയിലും, നേവാർക്കിന്റെ പ്രാന്തപ്രദേശങ്ങളിലും കഴിച്ചുകൂട്ടി. 1841-ൽ "ഷെർമൻ ആൻഡ് സ്മിത്ത്" എന്ന ഭൂപടനിർമ്മാണ സ്ഥപനത്തിൽ ചേർന്നു. അവിടെ നിന്നും പ്രായോഗിക പരിശീലനം നേടിയ ഇന്നസ് 1844-ൽ ഫ്രഞ്ചുചിത്രകാരനായ റെജിഫ്രൻസ്വാ ഗിഗ്നോയുടെ സ്റ്റുഡിയോയിൽ ജോലിയിൽ പ്രവേശിച്ചു. 1847-ൽ യൂറോപ്പിൽ പര്യടനം നടത്തുകയും പല പ്രശസ്ത കൃതികളുമായി പരിചയപ്പെടുകയും ചെയ്തു. ഈ പഠനം ഇദ്ദേഹത്തെ വിഷയങ്ങൾ തിരഞ്ഞെടുക്കുന്നതിൽ സഹായിക്കുകയുണ്ടായി. എങ്കിലും സ്വതസ്സിദ്ധമായ ശൈലിയിൽ മാറ്റംവന്നില്ല. 1850-ൽ ഇന്നസ് പാരീസിലേക്കു പോയി. അവിടെ അദ്ദേഹം "ഷീൻബാപ്റ്റിസ്ത് കാമൽകൊറൊട്", "ഷീൻ ഫ്രാൻസ്വാമില്ലെ" എന്നീ ബാർബിസ്ൺ ചിത്രകാരന്മാരുമായി സമ്പർക്കത്തിലേർപ്പെടുകയും ചെയ്തു. അവരുടെ കൃതികളെ ഇന്നസ് ആദരിച്ചിരുന്നു എന്നാൽ അവരുടെ ശൈലി അനുകരിക്കാതിരിക്കാൻ പ്രത്യേകം ശ്രദ്ധിച്ചിരുന്നു.
ഭൂദൃശ്യങ്ങൾ ചിത്രീകരിക്കുമ്പോൾ ഭൂമിശാസ്ത്രപരമായ വിശദീകരണത്തെക്കാൾ ദേശാഭിമാനം വ്യക്തമാക്കുന്ന പ്രതിപാതനമാണ് ഇന്നസ് ലക്ഷ്യമാക്കിയിരുന്നത്. "തോമസ്കോൾ, ആഷെർ ബി. ഡുറന്റ്, ഫ്രഡറിക് ചർച്ച്" എന്നീ റിവർസ്കൂൾ പ്രധിനിധികളുടെ സംഭാവനയായ നൈസർഗികത (naturalism) ഇന്നസ് സ്വായത്തമാക്കി. ഇന്നസിന്റെ "പീസ് ആൻഡ് പ്ലെന്റി" എന്ന ചിത്രം (1865) ഹഡ്സൺറിവർ സ്കൂളുമായുള്ള ഇദ്ദേഹത്തിന്റെ ഇദ്ദേഹത്തിന്റെ ബന്ധത്തെ സൂചിപ്പിക്കുന്നു. യു.എസിലെ വിസ്തൃതവും മനോഹരവുമായ കൃഷിസ്ഥലങ്ങൾ ഈ ചിത്രത്തിൽ മനോഹരമായി ചിത്രീകരിച്ചിരിക്കുന്നു. ദേശീയ കലയിൽ ഇമ്പ്രഷനിസത്തിനുള്ള സ്വധീനത മുൻകൂട്ടി കണ്ടത് ഇദ്ദേഹമാണ്. ഇദ്ദേഹത്തിന്റെ അവസാനത്തെ രചനയാണ് "സൺസെറ്റ് ഇൻ ദി വുഡ്". പച്ചപ്പുല്ലുകൊണ്ട് നിറഞ്ഞ ഒരു വനത്തിലെ സായംസന്ധ്യയാണ് ഈ ചിത്രത്തിന്റെ വിഷയം. റിയലിസം, ഹഡ്സൺ റിവർസ്കൂൾ ശൈലി എന്നിവയിൽനിന്നെല്ലാം വ്യത്യസ്തമായ ഒരു പ്രത്യേകശൈലി ഇന്നസിന് ഉണ്ടായിരുന്നു എന്ന് ഈ ചിത്രം തെളിയിക്കുന്നു. ഇന്നസ് ഇറ്റലിയിലും ഫ്രാൻസിലുമായി 1870 മുതൽ 1874 വരെ ജീവിച്ചു. അതിനുശേഷം ന്യൂജർസിയിൽ സ്ഥിരതാമസമാക്കി. 1894 ഓഗസ്റ്റ് 3-ന് ഇദ്ദേഹം സ്കോട്ട്‌ലണ്ടിൽ അന്തരിച്ചു.



</doc>
<doc id="232671" url="https://ml.wikipedia.org/wiki?curid=232671" title="മണിശങ്കർ മുഖോപാധ്യായ്">
മണിശങ്കർ മുഖോപാധ്യായ്

ശങ്കർ (শংকর) എന്ന തൂലികാനാമത്തിൽ എഴുതുന്ന ബംഗാളി സാഹിത്യകാരനാണ് മണിശങ്കർ മുഖോപാധ്യായ് ( মণিশংকর মুখোপাধ্যায় ).

1933, ഡിസംബർ 7ന്- ജെസ്സാറിലെ ബോന്ഗാവിൽ ജനിച്ചു. പിതാവ് വക്കീലായിരുന്നു. പിന്നീട് കുടുംബം കൊൽക്കത്തയിലേക്ക് താമസം മാറ്റി. 1947-ൽ അച്ഛന്റെ പെട്ടെന്നുളള മരണം കുടുംബത്തെ നിരാലംബമാക്കി. തെരുവുകച്ചവടക്കാരനായി അലഞ്ഞും ടൈപ്പറൈറ്റർ വൃത്തിയാക്കിയും മറ്റും ഉപജീവനമാർഗ്ഗം കണ്ടെത്തിയ പതിനേഴു വയസ്സുകാരനായ ശങ്കറിന് യാദൃച്ഛികമായാണ് നോൽ ബാർവെൽ എന്ന വക്കീലിന്റെ ഗുമസ്തനാവാൻ അവസരം കിട്ടിയത്. 
1955-ലാണ് ആദ്യത്തെ സാഹിത്യസൃഷ്ടി കൊതോ അജാനാരേ ദേശ് മാസികയിൽ പ്രസിദ്ധീകരിച്ചത്.

ശങ്കറിന്റെ കൃതികൾ പ്രകാശനം ചെയ്തിരിക്കുന്നത് കൊൽക്കത്തയിലെ നിർമ്മൽ പുസ്തകാലയമാണ്. ചില കൃതികളുടെ ഇംഗ്ളീഷു പരിഭാഷ ലഭ്യമാണ്. സീമാബദ്ധ, ജനാരണ്യ എന്നീ കഥകളെ സത്യജിത് റേ ചലച്ചിത്രമാക്കിയിട്ടുണ്ട്


ചില പുസ്തകങ്ങളുടെ ഇംഗ്ളീഷു പരിഭാഷകൾ ലഭ്യമാണ്. . , 


</doc>
<doc id="232673" url="https://ml.wikipedia.org/wiki?curid=232673" title="റിയാദ് പ്രവിശ്യ">
റിയാദ് പ്രവിശ്യ

സൗദി അറേബ്യൻ തലസ്ഥാനമായ റിയാദ് നഗരം ആസ്ഥാനമായി പ്രവർത്തിക്കുന്ന ഭരണകൂടമാണ് റിയാദ് പ്രവിശ്യ ( "" ). റിയാദ് അടക്കം ഇരുപത് ഉപ ഭരണ വിഭാഗങ്ങൾ ആണ് റിയാദ് പ്രവിശ്യക്ക് കീഴിൽ ഉള്ളത്. 404,240 ചതുരശ്ര കിലോമീറ്റർ വിസ്ത്രിതിയുള്ള റിയാദ് പ്രവിശ്യയിൽ 2010 ലെ കണക്കെടുപ്പ് പ്രകാരം 6,777,146 പേർ വസിക്കുന്നുണ്ട്. പ്രവിശ്യയിലെ 75 ശതമാനം വസിക്കുന്നത് റിയാദ് നഗരത്തിലാണ്. 

തലസ്ഥാനനഗരി കൂടിയുൾപ്പെടുന്ന രാജ്യത്തെ രണ്ടാമത്തെ വലിയ പ്രവിശ്യയാണ് റിയാദ് പ്രവിശ്യ. പ്രവിശ്യയിലെ 75 ശതമാനം ജനങ്ങളും വസിക്കുന്നത് റിയാദ് നഗരത്തിലാണ്. സത്താം ബിൻ അബ്ദുൽ അസീസ്‌ രാജകുമാരാൻ ആണ് 2011 മേയ് മുതൽ പ്രവിശ്യ ഗവർണർ.


</doc>
<doc id="232681" url="https://ml.wikipedia.org/wiki?curid=232681" title="നുങ്കമ്പാക്കം">
നുങ്കമ്പാക്കം

ചെന്നൈയുടെ പരിസരപ്രദേശത്തുള്ള ഒരു പ്രധാന ജനവാസ കേന്ദ്രമാണ് നുങ്കമ്പാക്കം. നിരവധി ബഹുരാഷ്ട്ര കമ്പനികളുടെ ഓഫീസുകളും, പാസ്‌പോർട്ട് ഓഫീസ് ഉൾപ്പെടെ നിരവധി പ്രധാനപ്പെട്ട കേന്ദ്ര സംസ്ഥാന സർക്കാർ ഓഫീസുകളും നുങ്കമ്പാക്കത്താണുള്ളത്.

എഗ്മൂർ, ചേത്തുപ്പട്ട്, മാമ്പലം, കോടമ്പാക്കം, ചൂളൈമേട്‌, കീഴ്പാക്കം തുടങ്ങിയവയാണ് നുങ്കമ്പാക്കത്തിനു ചുറ്റുമുള്ള പ്രദേശങ്ങൾ.

11-ാം നൂറ്റാണ്ടിൽ രാജേന്ദ്ര ചോള രാജാവിന്റെ കാലത്തെ ഒരു ചെമ്പു തകിടിൽ നുങ്കമ്പാക്കത്തെക്കുറിച്ചു പരാമർശം ഉണ്ട്. 

1708-ൽ ഒരു മുഗൾ ചക്രവർത്തി നുങ്കമ്പാക്കം ഗ്രാമവും, തിരുവൊറ്റിയൂർ, കത്തിവാക്കം, വ്യാസർപാടി, സാത്താൻ കുണ്ട് എന്നീ നാലു ഗ്രാമങ്ങളും കൂടെ ബ്രിട്ടീഷുകാർക്ക് നൽകിയതായി ചെന്നൈ കോർപ്പറേഷന്റെ ഔദ്യോഗിക രേഖകളിൽ കാണാം.

ഈ അഞ്ചു ഗ്രാമങ്ങളും പിൽക്കാലത്ത് അഞ്ചു പുതിയ പട്ടണങ്ങൾ എന്നറിയപ്പെട്ടു. 1850-നു ശേഷമാണ് നുങ്കമ്പാക്കത്ത് വലിയ കെട്ടിടങ്ങളും, കോളേജുകളും നിർമ്മിക്കപ്പെട്ടത്.

നുങ്കമ്പാക്കത്തെ പ്രധാന റോഡുകളായ കോളേജ് റോഡ്, ഹാഡോസ് റോഡ്, സ്‌റ്റെർലിംഗ് റോഡ് എന്നിവയെല്ലാം തന്നെ 100 വർഷത്തിലധികം പഴക്കമുള്ളവയാണ്. 1909-ലെ മദ്രാസ് നഗരത്തിന്റെ ഭൂപടത്തിൽ ഈ റോഡുകളെല്ലാം തന്നെ രേഖപ്പെടുത്തിയിട്ടുണ്ട്.

1925-ലാണ് നുങ്കമ്പാക്കത്ത് ലൊയോളാ കോളേജ് സ്ഥാപിതമായത്. റീജിയണൽ പാസ്‌പോർട്ട് ഓഫീസ് നുങ്കമ്പാക്കം ഹാഡോസ് റോഡിൽ സ്ഥിതി ചെയ്യുന്നു.


</doc>
<doc id="232682" url="https://ml.wikipedia.org/wiki?curid=232682" title="ദവാദ്മി">
ദവാദ്മി

സൗദി അറേബ്യയിലെ റിയാദ് പ്രവിശ്യയിൽ പെട്ട ഒരു പട്ടണമാണ് ദവാദ്മി(). റിയാദിൽ നിന്നും 200 കിലോമീറ്റർ അകലെ നജ്ദ് പർവതത്തിൽ ആണ് ദവാദ്മി നഗരം സ്ഥിതി ചെയ്യുന്നത്. 2010 ലെ കണക്കെടുപ്പ് പ്രകാരം പ്രദേശത്തെ ജനസംഖ്യ 61,834 ആണ്.


</doc>
<doc id="232689" url="https://ml.wikipedia.org/wiki?curid=232689" title="ഫെർമയുടെ ചെറിയ നിയമം">
ഫെർമയുടെ ചെറിയ നിയമം

ഫ്രഞ്ച് ഗണിതജ്ഞനായിരുന്ന പിയർ ഡി ഫെർമയുടെ ഒരു നിയമമാണു ഇത്. ഈ നിയമ പ്രകാരം, p ഒരു അഭാജ്യ സംഖ്യ‌യും a ഒരു പൂർണ്ണസംഖ്യയും ആയാൽ, a - a എന്നത് pയുടെ ഗുണിതമാകും.

മോഡുലാർ അരിത്മെറ്റിക് നൊട്ടേഷൻ പ്രകാരം ഇതിനെ ഇപ്രകാരം രേഖപ്പെടുത്താം.

formula_1

ഉദാഹരണമായി a = 2, p = 7 എന്നിരിയ്ക്കട്ടെ. എങ്കിൽ, 2 - 2 = 128 - 2 = 7 × 18. അതായത്, 2 - 2 എന്ന സംഖ്യ 7-ന്റെ ഗുണിതമാണ്.

മുകളിൽ കൊടുത്ത ഗണിതവാക്യത്തിലെ a എന്ന പൂർണ്ണസംഖ്യ p യുടെ ഗുണിതമല്ലെങ്കിൽ, a - 1 എന്നത് p യുടെ ഗുണിതമായിരിയ്ക്കും. അതിനെ ചുവടെ കൊടുത്തിരിയ്ക്കുന്നതുപോലെ രേഖപ്പെടുത്താം.

formula_2

ഇവിടെ a = 2, p = 7 ആയാൽ, 2 - 1 = 64 - 1 = 63 = 7 × 9 ആണല്ലോ.

ഫെർമയുടെ ചെറിയ നിയമമമാണ് ഫെർമയുടെ അഭാജ്യസംഖ്യാപരിശോധന ഉൾപ്പെടെ നിരവധി അഭാജ്യതാ പരിശോധനാ രീതികളുടെ അടിസ്ഥാനം. സംഖ്യാശാസ്ത്രത്തിൽ വളരെയധികം പ്രാധാന്യമുള്ളതാണു ഈ നിയമം.


</doc>
<doc id="232708" url="https://ml.wikipedia.org/wiki?curid=232708" title="ചീഫ് ഓഫ് ആർമി സ്റ്റാഫ് (ഇന്ത്യ)">
ചീഫ് ഓഫ് ആർമി സ്റ്റാഫ് (ഇന്ത്യ)

ഇന്ത്യൻ കരസേനയിലെ ഏറ്റവും ഉയർന്ന റാങ്ക് ഓഫീസറാണ് ചീഫ് ഓഫ് ആർമി സ്റ്റാഫ്. സാധാരണയായി ജനറൽ റാങ്കിൽ പെട്ട 4-നക്ഷത്ര ഓഫീസറാണ് ഈ പദവിയിലിരിക്കുന്നത്. ചുരുക്കരൂപത്തിൽ COAS എന്നാണ് ഈ പദവി ഇന്ത്യയിലെ സേനാതല സന്ദേശ‌വിനിമയ ശൃംഖലകളിലുപയോഗിക്കുന്നത്. 2012 മേയ് 31-ന് അധികാരമേറ്റെടുത്ത ജനറൽ ബിക്രം സിങാണ് നിലവിലെ COAS.


</doc>
<doc id="232716" url="https://ml.wikipedia.org/wiki?curid=232716" title="ബിക്രം സിങ്">
ബിക്രം സിങ്

ഇന്ത്യൻ ആർമിയുടെ ചീഫ് ഓഫ് ആർമി സ്റ്റാഫായിരുന്നു ജനറൽ ബിക്രം സിങ്,PVSM, UYSM, AVSM, SM, VSM, ADC കിഴക്കൻ കമാണ്ടിന്റെ തലവനായിരുന്ന ഇദ്ദേഹം 2012 മേയ് 31-ന് ജനറൽ വി.കെ സിങ് വിരമിച്ച ഒഴിവിലാണ് ഇന്ത്യയുടെ 27-ാമത് CoAS ആയി ചുമതലയേറ്റത്.ജെനറൽ ജെ.ജെ. സിങിന് ശേഷം CoAS പദവി വഹിക്കുന്ന രണ്ടാമത്തെ സിഖ് വംശജനാണ് ഇദ്ദേഹം.

സുർജീത് കൗറാണ് ഭാര്യ. ഇവർക്ക് രണ്ട് കുട്ടികളുണ്ട്.

നാഷണൽ ഡിഫൻസ് അക്കാദമിയിൽ നിന്നും ബിരുദധാരിയായ ബിക്രം സിങ്, 1972 മാർച്ച് 31-ന് സിഖ് ലൈറ്റ് ഇൻഫൻട്രിയിലൂടെയായിരുന്നു സൈന്യത്തിൽ ചേർന്നത്. ഇൻഫൻട്രി സ്കൂളിൽ അദ്ദേഹം "മികച്ച യുവ ഓഫീസർ", "മികച്ച കമാണ്ടോ", "മികച്ച യുദ്ധതന്ത്രവിദ്യാർത്ഥി" ആയിരുന്നു. ഇൻഫൻട്രി സ്കൂളിൽ പിന്നീട് അധ്യാപകനായും അദ്ദേഹം സേവനമനുഷ്ടിച്ചു.

ഹയർ കമാണ്ട് കോഴ്സ് വിജയിച്ചതിനുശേഷം മിലിട്ടറി ഓപ്പറേഷൻസ് ഡയറക്ടറേറ്റിൽ ഡയറക്ടറായി അദ്ദേഹം സേവനമാരംഭിച്ചു. ഈ സമയത്ത് നടന്ന കാർഗിൽ യുദ്ധത്തിൽ ഇന്ത്യൻ ആർമിയുടെ മാധ്യമ വക്താവായും അദ്ദേഹം സേവനം ചെയ്തു.

കിഴക്കൻ കമാണ്ടിന്റെ GOC-ഇൻ-ചാർജ്, GOC 15 കോർപ്സ്, GOC രാഷ്ട്രീയ റൈഫിൾസ്, കോംഗോയുടെ കിഴക്കൻ ഡിവിഷന്റെ GOC , എന്നീ പദവികളിലും സേവനമനുഷ്ടിച്ചു. തന്റെ സേവനകാലം ഏറ്റവും കൂടുതൽ ചെലവഴിച്ച ജമ്മു-കശ്മീരിൽ വെച്ച് അദ്ദേഹത്തിന് വെടിയേൽക്കുകയുമുണ്ടായി.



</doc>
<doc id="232721" url="https://ml.wikipedia.org/wiki?curid=232721" title="പരമവിശിഷ്ടസേവാ മെഡൽ">
പരമവിശിഷ്ടസേവാ മെഡൽ

ഇന്ത്യയുടെ ഒരു സൈനിക പുരസ്കാരമാണ് പരംവിശിഷ്ട് സേവാ മെഡൽ അഥവാ PVSM. ഇന്ത്യയിലെ സായുധസേനാംഗങ്ങളിലെ സൈനികരുടെ പരമവിശിഷ്ടസേവനത്തിനുള്ള പാരിതോഷികമായാണ് ഇത് നൽകുന്നതെങ്കിലും ഇന്ത്യൻ ആർമ്മിയിലെ സീനിയർ റാങ്കുകാർക്കാണ് ഈ മെഡൽ നിലവിൽ നൽകിവരുന്നത്. സമാധാനകാല സേവനത്തിനാണ് ഈ പുരസ്കാരം നൽകുന്നത്. ഈ മെഡൽ ലഭിക്കുന്ന പട്ടാളക്കാർക്ക് തങ്ങളുടെ പേരിന്റെ കൂടെ PVSM എന്ന് ചേർക്കാൻ അധികാരമുണ്ട്. 

1960 ജനുവരി 26-നാണ് ഇത് രൂപീകൃതമായത്.. വിശിഷ്ടസേവാ മെഡൽ ക്ലാസ്-I, വിശിഷ്ടസേവാ മെഡൽ ക്ലാസ്-II, വിശിഷ്ടസേവാ മെഡൽ ക്ലാസ്-III എന്നിങ്ങനെ മൂന്ന് മെഡലുകളാണ് അന്ന് രൂപീകരിച്ചത്. പിന്നീട് 1967 ജനുവരി 27-ന് വിശിഷ്ടസേവാ മെഡൽ ക്ലാസ്-I നെ പരമവിശിഷ്ടസേവാ മെഡൽ എന്നും, വിശിഷ്ടസേവാ മെഡൽ ക്ലാസ്-II നെ അതിവിശിഷ്ടസേവാ മെഡൽ എന്നും, വിശിഷ്ടസേവാ മെഡൽ ക്ലാസ്-III നെ വിശിഷ്ട സേവാ മെഡൽ എന്നും പുനർനാമകരണം ചെയ്യുകയുണ്ടായി.



</doc>
<doc id="232724" url="https://ml.wikipedia.org/wiki?curid=232724" title="ഉത്തം യുദ്ധസേവാ മെഡൽ">
ഉത്തം യുദ്ധസേവാ മെഡൽ

യുദ്ധകാലത്തെ അസാധാരണസേവനങ്ങൾക്ക് ഇന്ത്യാ ഗവണ്മെന്റ് നൽകുന്ന ഒരു സൈനിക പുരസ്കാരമാണ് ഉത്തം യുദ്ധ് സേവാ മെഡൽ അഥവാ UYSM. സമാധാനകാലസേവനങ്ങൾക്ക് സൈനികർക്ക് നൽകുന്ന പുരസ്കാരമായ അതിവിശിഷ്ട് സേവാ മെഡലിന് തതുല്യമാണ് ഈ പുരസ്കാരം. ഉത്തം യുദ്ധ് സേവാ മെഡൽ മരണാനന്തരമായും നൽകാറുണ്ട്.


</doc>
<doc id="232731" url="https://ml.wikipedia.org/wiki?curid=232731" title="അതിവിശിഷ്ടസേവാ മെഡൽ">
അതിവിശിഷ്ടസേവാ മെഡൽ

ഇന്ത്യൻ സേനയിലെ സൈനികർക്ക് അതിവിശിഷ്ടസേവനങ്ങൾക്ക് ഇന്ത്യാ ഗവണ്മെന്റ് നൽകുന്ന പുരസ്കാരമാണ് അതിവിശിഷ്ടസേവാ മെഡൽ അഥവാ AVSM.

മരണാനന്തരമായും ഈ പുരസ്കാരം നൽകാറുണ്ട്. ഈ പുരസ്കാരത്തിനർഹമായ സൈനികർ യൂണിഫോമിൽ AVSM റിബൺ ധരിക്കുന്നു. കൂടാതെ പ്രസ്തുത സൈനികന്റെ പേരിനോടൊപ്പം AVSM എന്ന് അഭിസംബോധന ചെയ്യുന്നു.

1960 ജനുവരി 26-നാണ് ഇത് രൂപീകൃതമായത്.. വിശിഷ്ടസേവാ മെഡൽ ക്ലാസ്-I, വിശിഷ്ടസേവാ മെഡൽ ക്ലാസ്-II, വിശിഷ്ടസേവാ മെഡൽ ക്ലാസ്-III എന്നിങ്ങനെ മൂന്ന് മെഡലുകളാണ് അന്ന് രൂപീകരിച്ചത്. പിന്നീട് 1967 ജനുവരി 27-ന് വിശിഷ്ടസേവാ മെഡൽ ക്ലാസ്-I നെ പരമവിശിഷ്ടസേവാ മെഡൽ എന്നും, വിശിഷ്ടസേവാ മെഡൽ ക്ലാസ്-II നെ അതിവിശിഷ്ടസേവാ മെഡൽ എന്നും, വിശിഷ്ടസേവാ മെഡൽ ക്ലാസ്-III നെ വിശിഷ്ട സേവാ മെഡൽ എന്നും പുനർനാമകരണം ചെയ്യുകയുണ്ടായി.



</doc>
<doc id="232738" url="https://ml.wikipedia.org/wiki?curid=232738" title="മസ്ജിദ് ഖുബാ">
മസ്ജിദ് ഖുബാ

മുഹമ്മദ്‌ നബി മക്കയിൽ നിന്നും മദീനയിൽ ആദ്യമായി കാൽകുത്തിയ സ്ഥാനത്ത് നിർമിച്ച പള്ളിയാണ് മസ്ജിദ് ഖുബാ ().

പ്രവാചകലബ്ധി ലഭിച്ച മുഹമ്മദ് നബിയെയും അദ്ദേഹത്തിന്റെ അനുയായികളെയും ജനിച്ചുവളർന്ന മക്കയിലെ ഖുറൈഷികൾ ദ്രോഹിക്കാൻ തുടങ്ങിയതോടെ നാടുവിടാൻ തീരുമാനിക്കുകയായിരുന്നു. അനുയായികളിലധികം പേരെയും നേരത്തെ തന്നെ യാത്രയയച്ച മുഹമ്മദ് നബി അബൂബക്കർ സിദ്ദീഖിനൊപ്പമാണു മദീനയിലേക്കു ഹിജ്‌റ നടത്തിയത്. മക്കയിൽ നിന്നുള്ള ഹിജ്റയുടെ വാർത്തകേട്ട മദീന നിവാസികൾ മുഹമ്മദ്‌ നബിയെ പ്രതീക്ഷിച്ച് എല്ലാ ദിവസവും രാവിലെ മദീനയുടെ വെളിയിലുള്ള ഹർറയിൽ ചെന്ന് കാത്തുനിൽക്കുമായിരുന്നു. അങ്ങനെയിരിക്കെ ഒരു യഹൂദിയാണ് മദീനയിലെ മലമുകളിൽവെച്ച് മുഹമ്മദ്‌ നബി വരുന്നത് കണ്ടത്. അയാൾ മലമുകളിൽ കയറി എല്ലാവരെയും വിളിച്ചു. ജന്മനാടായ മക്കയിലെ ജീവിതം അസഹനീയമായിത്തീർന്ന സന്ദർഭത്തിൽ പലായനം (ഹിജ്‌റ: 622) ചെയ്ത് മദീനയിലെത്തിച്ചേർന്ന നബിയെ ദേശവാസികൾ മുഴങ്ങുന്ന തുകൽവാദ്യങ്ങൾ മുട്ടിയും മനോഹരമായ സ്വാഗതഗീതികൾ ആലപിച്ചും സ്വീകരിച്ചാനയിച്ചു. ഇതാ, ഞങ്ങൾക്കുമേൽ പൂർണചന്ദ്രൻ വന്നുദിച്ചിരിക്കുന്നു (അശ്‌റക്കൽ ബദറൂ അലെയ്‌നാ) എന്നാണവർ മധുരമായി പാടിത്തുടങ്ങിയത്. ആ വരവേല്പിനെ അനുസ്മരിച്ചും ബാലികമാരുടെ അന്നത്തെ ഈണത്തെ അനുകരിച്ചും ഇന്നും കേരളമടക്കമുള്ള പ്രദേശങ്ങളിൽ പ്രവാചകന്റെ പിറന്നാളിന് സ്വാഗതമോതിക്കൊണ്ട് അദ്ദേഹത്തിന്റെ ജന്മമാസത്തിൽ നബികീർത്തനങ്ങൾ പാടിപ്പോരുന്നുണ്ട്.

ഖുബായിലുള്ള ഇംറുഉൽ ഖൈസിന്റെ മകൻ കുത്സൂമിന്റെ വീട്ടിൽ മുഹമ്മദ്‌ നബി എത്തി. വീടിന്റെ മുറ്റത്ത് അവരുടെ കാരക്ക ഉണക്കുന്ന ഒരു തരിശു നിലം മുഹമ്മദ്‌ നബി ഏറ്റെടുത്തു അവിടെ ഒരു പള്ളി പണികഴിപ്പിച്ചു. മുആദുബിൻ ജബലിനെ അവിടെ ഇമാമാക്കി നിശ്ചയിക്കുകയും ചെയ്തു. ആ പള്ളിയാണ് പിന്നീട് മസ്ജിദ് ഖുബാ എന്നാ പേരിൽ പ്രശസ്തമായത്‌. തുടർന്ന് മസ്ജിദുന്നബവി നിൽക്കുന്ന സ്ഥാനം കേന്ദ്രമാക്കി പള്ളി നിർമിച്ചു അവിടെ താമസമാക്കി. എങ്കിലും തുടർന്നും ആദ്യപള്ളിക്ക് മുഹമ്മദ്‌ അർഹമായ സ്ഥാനം നൽകി ആദരിച്ചു. എല്ലാ ശനിയാഴ്ചയും മുഹമ്മദ്‌ നബി അവിടെ പോവുകയും നിസ്കരിക്കുകയും ചെയ്തിരുന്നു ഇസ്ലാമിക ഗ്രന്ഥങ്ങളിൽ രേഖപ്പെടുത്തിയിട്ടുണ്ട്..

മുഹമ്മദ്‌ നബിയുടെ നിർമ്മാണ ശേഷം ഖുബാ പള്ളി പലതവണ പുനർനിർമ്മിക്കപ്പെട്ടിട്ടുണ്ട്. ഉമയ്യാദ് ഖലീഫ അബ്ദുൽ മലിക് മസ്ജിദുന്നബവി വികസിപ്പിച്ചശേഷം ഖുബാ മസ്ജിദും പുനരുദ്ധരിക്കുകയുണ്ടായി. പിൽക്കാലത്ത് ഒട്ടോമാൻ ഭരണകൂടം ഇത് വളരെ വിപുലീകരിച്ചു. അവസാനമായി 1986-ൽ ഫഹ്ദ് രാജാവ് പുതുക്കി പണിത പള്ളിയാണ് ഇപ്പോഴുള്ളത്

മുഹമ്മദ്‌ നബി മദീനയിൽ ആദ്യമായി കാൽകുത്തിയ സ്ഥാനത്ത് അദ്ദേഹം തന്നെ നേതൃത്വം നൽകി നിർമിച്ച പള്ളിയാണ് മസ്ജിദ് ഖുബാ. മുഹമ്മദ്‌ നബി മരണം വരെ മസ്ജിദ് ഖുബാ സന്ദർശനം നടത്തിയിരുന്നു. മസ്ജിദു ഖുബായിൽ വെച്ചുള്ള നിസ്കാരം ഉംറയോട് തുല്യമാണെന്ന് നബി പറഞ്ഞിട്ടുണ്ട്. അതിനാൽ തന്നെ ഇന്ന് മസ്ജിദ് ഖുബാ സന്ദർശനബഹുലമാണ്. മുഹമ്മദ്‌ നബി മരണപ്പെട്ട ശേഷം മറ്റു സ്വഹാബിമാർ ഈ പള്ളി സന്ദർശിക്കുകയും നിസ്കരിക്കുകയും പ്രത്യേകം ആദരിക്കുകയും ചെയ്തിരുന്നു.


</doc>
<doc id="232753" url="https://ml.wikipedia.org/wiki?curid=232753" title="ഷാബാഗ് ചത്വരം">
ഷാബാഗ് ചത്വരം

ബംഗ്ലാദേശിന്റെ തലസ്ഥാന നഗരിയായ ഢാക്കയിൽ സ്ഥിതിചെയ്യുന്ന ഒരു ചത്വരമാണ് ഷാബാഗ് ചത്വരം അഥവാ പ്രോജോമ്നോ ഛത്ത്ർ (ഇംഗ്ലീഷ്: Shahbagh Square;ബാംഗ്ല: বাংলায় প্রজন্ম চত্বর). 1971ലെ ബംഗ്ലാദേശ് വിമോചന വിപ്ലവകാലത്തെ കുറ്റവാളികൾക്ക് വധശിക്ഷനൽകണം എന്ന ആവശ്യമുന്നയിച്ച് 2013 ഫെബ്രുവരി 7ൻ വിദ്യാർത്ഥികൾ, സാമൂഹ്യപ്രവർത്തകർ, രാഷ്ട്രീയക്കർ തുടങ്ങിയ വൻ ജനാവലിയുടെ നേതൃത്വത്തിൽ നടന്ന പ്രധിഷേധത്തിന് വേദിയായത് ഷാബാഗ് ചത്വരമാണ്. യുദ്ധകാലത്ത് പാകിസ്താൻ സേനയെ സഹാരിക്കുകയും നിരവധി ബംഗ്ലാദേശികളെ കൊലപ്പെറ്റുത്തുകയും ചെയ്ത ബംഗ്ലാദേശിലെ ഒരു മുസ്ലീം രാഷ്ടീയക്കാരനും ജമാഅത്തെ ഇസ്ലാമി എന്ന സംഘടനയുടെ നേതാവുമായ അബ്ദുൽ ഖാദർ മൊല്ല എന്നയാൾക്ക് വധശിക്ഷനൽകാത്തതിനെ ചോദ്യംചെയ്തുകൊണ്ടായിരുന്നു പ്രധാന പ്രതിഷേധം.



</doc>
<doc id="232785" url="https://ml.wikipedia.org/wiki?curid=232785" title="മയ്യനാട്ട് ഏ. ജോൺ">
മയ്യനാട്ട് ഏ. ജോൺ

പ്രമുഖനായ മലയാള ക്രൈസ്തവ സാഹിത്യകാരനായിരുന്നു മയ്യനാട് എ. ജോൺ(8 ആഗസ്റ്റ് 1894 - 20 ജനുവരി 1968).
കൊല്ലം ജില്ലയിലെ മയ്യനാട് കോടിയിൽ വീട്ടിൽ വറീത് ആന്റണിയുടെയും മറിയത്തിന്റെയും മകനായി ജനിച്ചു. സ്കൂൾ വിദ്യാഭ്യാസം സ്വദേശത്തും കലാശാലാ വിദ്യാഭ്യാസം തിരുവനന്തപുരത്തുമായിരുന്നു. ബിരുദം നേടിയശേഷം പത്ര പ്രവർത്തനത്തിലും സാഹിത്യ രചനയിലും ശ്രദ്ധയൂന്നി. പതിനാറ് പുസ്തകങ്ങൾ രചിച്ചു.



1937-ൽ മയ്യനാട്ട് ഏ. ജോണിന്റെ ക്രിസ്ത്വാനുകരണം തർജ്ജമ അതിലെ ചില പദപ്രയോഗങ്ങൾ വിവാദമായതിന്റെ പേരിൽ ശ്രദ്ധിയ്ക്കപ്പെട്ടു. 1942-ൽ രണ്ടാം പതിപ്പു് പ്രസിദ്ധീകരിച്ചു. 1990-കളിൽ എറണാകുളം ബ്രോഡ് വേയിലെ സെയിന്റ് പോൾസ് പ്രസാധകർ ഈ കൃതിയുടെ പുനഃപ്രസിദ്ധീകരണം നടത്തി.



</doc>
<doc id="232795" url="https://ml.wikipedia.org/wiki?curid=232795" title="സുഡോ">
സുഡോ

യുണിക്സ്-സദൃശ് ഓപ്പറേറ്റിങ് സിസ്റ്റങ്ങളിൽ ഉപയോഗിക്കുന്ന ഒരു നിർദ്ദേശമാണ് സുഡോ (sudo). മറ്റു നിർദ്ദേശങ്ങൾക്കൊപ്പം സുഡോ ചേർത്ത് ഉപയോഗിക്കുമ്പോൾ അവ സൂപ്പർ യൂസർ നിലയിൽ പ്രവർത്തിക്കും.

ഉദാഹരണം: sudo reboot


</doc>
<doc id="232797" url="https://ml.wikipedia.org/wiki?curid=232797" title="നോർത്ത് ഗോവ">
നോർത്ത് ഗോവ

ഗോവ സംസ്ഥാനത്തിലെ രണ്ട് ജില്ലകളിൽ ഒന്നാണ് നോർത്ത് ഗോവ(North Goa ) അല്ലെങ്കിൽ വടക്കൻ ഗോവ. 1736ച.കി.മീ യാണ് ഈ ജില്ലയുടെ ആകെ വിസ്തീർണം. നോർത്ത്ഗോവയുടെ വടക്ക് മഹാരാഷ്ട്രയിലെ സിന്ദുദുർഗ്, കൊൽഹാപുർ ജില്ലകളും കിഴക്ക് കർണാടകത്തിലെ ബെൽഗാം ജില്ലയും തെക്ക് സൗത്ത് ഗോവയും സ്ഥിതിചെയ്യുന്നു. നോർത്ത് ഗോവയുടെ പടിഞ്ഞാറുഭാഗത്ത് അറബിക്കടലാണ്.

ഇന്നത്തെ നോർത്ത് ഗോവയിലെ ഭൂരിഭാഗം പ്രദേശങ്ങളും, (ഉദാ: പെർണേം, സത്തരീ, ബിച്ചോളിം) സാവന്തവാഡി രാജവംശത്തിന്റെ കീഴിലായിരുന്നു. പോണ്ഡ എന്ന പ്രദേശം മറാത്താരാജാക്കന്മാരും സാവന്തവാഡി രാജാക്കന്മാരും ഭരിച്ചിരുന്നു. 18ആം നൂറ്റാണ്ടിൽ പറങ്കികൾ ഈ പ്രദേശം കീഴടക്കി. 1961ൽ ഇന്ത്യൻ യൂണിയനിൽ ലയിക്കുന്നതുവരെ പോർച്ചുഗീസുകാരാണ് ഇവിടം ഭരിച്ചിരുന്നത്.

ഗോവയും ദാമൻ ദിയുവും അക്കാലത്ത് കേന്ദ്രഭരണ പ്രദേശങ്ങളായിരുന്നു. ഗോവ എന്ന ഒരൊറ്റ ജില്ലയും ദാമൻ ദിയും കൂടിച്ചേർന്ന് ഗോവ കേന്ദ്രഭരണപ്രദേശം എന്നാണ് അറിയപ്പെട്ടിരുന്നത്. 1987 മേയ് 30-ന് ഗോവയ്ക്ക് സംസ്ഥനപദവി ലഭിക്കുകയും ദാമൻ ദിയു ഒരു കേന്രഭരനപ്രദേശമായി തുടരുകയും ചെയ്തു. നോർത്ത് ഗോവ സൗത്ത് ഗോവാ എന്നിങ്ങനെ രണ്ട് ജില്ലകളായ് ഗോവൻ സംസ്ഥാനത്തെ വിഭജിക്കുകയും ചെയ്തു.

അക്ഷാംശം 15o 48’ 00” N നും 14o 53’ 54” Nനും രേഖാംശം 73o E നും 75o നും ഇടയിലാണ് നോർത്ത് ഗോവയുടെ സ്ഥാനം. ഏകദേശം കേരളത്തിന്റ്റേതിനു സമാനമായ ഭൂപ്രകൃതിയാണ് ഗോവയിലും കാണപ്പെടുന്നത്.

നോർത്ത് ഗോവയുടെ ഭരണതലസ്ഥാനം പനാജി ജില്ലയാണ്. ഗോവ സംസ്ഥാനത്തിന്റെ തലസ്ഥാനവും പനാജിതന്നെ. 

നോർത്ത് ഗോവയെ പനാജി, മാപുസ, ബിചോളിം, പോണ്ട എന്നിങ്ങനെ ഉപവിഭാഗങ്ങളായും വിഭജിച്ചിട്ടുണ്ട്. തിസ്വാഡി (പനാജി), ബർദേസ് (മാപുസ), പെർനേം, ബിചോളിം, സത്തരീ (വാൽപോയ്) പോണ്ട എന്നിങ്ങനെ 6 താലൂക്കുകളാണ് നോർത്ത് ഗോവയിലുള്ളത്.

2011ലെ കാനേഷുമാരി പ്രകാരം 817,761ആണ് നോർത്ത് ഗോവയിലെ ജനസംഖ്യ. കൊമോറസ് രാജ്യത്തിലെ ആകെ ജനസംഖ്യയ്ക്ക് ഏകദേശം തുല്യമാണിത്.ജനസംഖ്യയുടെ കാര്യത്തിൽ ഇന്ത്യയിലെ ആകെ 640 ജില്ലകളിൽ 480-ആമതാണ് നോർത്ത് ഗോവയുടെ സ്ഥാനം. യാണ് നോർത്ത് ഗോവയിലെ ജനസാന്ദ്രത. 2001-2011 ദശകത്തിൽ ഇവിടുത്തെ ജനസംഖ്യാവർദ്ധനവ് 7.8% ആയിരുന്നു. 959 ആണ് നോർത്ത് ഗോവയിലെ ലിംഗാനുപാതം. മൊത്തം ജനങ്ങളിൽ 88.85% പേരും സാക്ഷരരാണ്.

നോർത്ത് ഗോവയിലെ ഭൂരിഭാഗം സ്വദേശിയരും കൊങ്കണിയാണ് സംസാരിക്കുന്നത്. മറാത്തിയും ഇവിടെ സംസാരിക്കാറുണ്ട്. ഭൂരിഭാഗം ജനങ്ങൾക്കും ഇംഗ്ലീഷും ഹിന്ദിയും മനസ്സിലാക്കാൻ സാധിക്കും. 



</doc>
<doc id="232801" url="https://ml.wikipedia.org/wiki?curid=232801" title="മഡ്ഗാവ്">
മഡ്ഗാവ്

സൗത്ത് ഗോവ ജില്ലയുടെ ഭരണ തലസ്ഥാനവും ഗോവയിലെ ഏറ്റവും ജനസംഖ്യയുള്ള രണ്ടാമത്തെ നഗരവുമാണ് മഡ്ഗാവ് (). ഗോവയുടെ വ്യാപാര തലസ്ഥാനം, സാംസ്കാരികതലസ്ഥാനം എന്നീ വിശേഷണങ്ങളും മഡ്ഗാവിനുണ്ട്

മാതാഗ്രാമം എന്ന സംസ്കൃതപദത്തിൽനിന്നുമാണ് മഡ്ഗാവ്(Modgāo) എന്ന കൊങ്കിണി വാക്ക് ഉദ്ഭവിക്കുന്നത്. പറങ്കികൾ ഉച്ചാരണ സൗകര്യത്തിനായി അതിനെ മർഗൗ(Margão ) എന്നാക്കി മാറ്റി.

ൽ സമുദ്രനിരപ്പിൽനിന്നും ഏകദേശം 31മീ(102 അടി) ഉയരത്തിലാണ് മഡ്ഗാവിന്റെ സ്ഥാനം. 

ഗോവയിലെ തന്നെ ഏറ്റവും പഴക്കം ചെന്ന നഗരങ്ങലിലൊന്നാണ് ഇത്. ദ്രുതഗതിയിൽ വികസിച്ചുകൊണ്ടിരിക്കുന്ന ഒരു ഗോവൻ നഗരമാണ് മഡ്ഗാവ്

ഉഷ്ണമേഖലാ മൺസൂൺ കാലാവസ്ഥയാണ് മഡ്ഗാവിൽ അനുഭവപ്പെടുന്നത്. ഇവിടുത്തെ ശൈത്യം അത്ര കാഠിന്യമേറിയതല്ല. പൊതുവെ കേരളത്തിന്റേതിനു സമാനമായ കാലാവസ്ഥതന്നെയാണ് ഇവിടേയും ഉള്ളത്. മാർച്ച് മുതൽ മേയ് വരെയുള്ള വേനൽക്കാലത്ത് അന്തരീക്ഷതാപനില 32°C വരെ ഉയരാറുണ്ട്. ഡിസംബർ മുതൽ ഫെബ്രുവരി വരെയുള്ള ശൈത്യകാലത്ത് ഇത് 20 °C മുതൽ 28 °C വരെയായിരിക്കും 

ജൂൺ മുതൽ സെപ്തംബർ വരെയുള്ള കാലയളവാണ് മൺസൂൺകാലം. മഡ്ഗാവിലെ വാർഷിക ശരാശരി വർഷപാതം 2881 mm (113.5 inches) ആണ്.

23കി.മീ അകലെയുള്ള ഡാബോലിം വിമാനത്താവളമാണ് മഡ്ഗാവിനേറ്റവും അടുത്തുള്ള വിമാനത്താവളം

ഗോവയിലെതന്നെ ഏറ്റവും പ്രധാനപ്പെട്ട തീവണ്ടിനിലയങ്ങളിലൊന്നാണ് മഡ്ഗാവ് തീവണ്ടിനിലയം. കൊങ്കൺ റെയിൽ വേയിലെ ഒരു പ്രധാന ജങ്ക്ഷൻ കൂടിയാണ് മഡ്ഗാവ്. മിക്ക തീവണ്ടികൾക്കും മഡ്ഗാവിൽ സ്റ്റോപ്പുണ്ട്. 
കൊങ്കൺ റെയിൽ വേയുടെ കീഴിലുള്ള ഒരു സകൈ ബസ് മെട്രോയും പരീക്ഷണാടിസ്ഥാനത്തിൽ മഡ്ഗാവിൽ പ്രവർത്തിക്കുന്നുണ്ട്. 
ദേശിയ പാത 17 മഡ്ഗാവിനെ, ഉഡുപ്പി, മാംഗ്ലൂർ, കർവാർ, ബോംബേ തുടങ്ങിയ നഗരങ്ങളുമായി ബന്ധിപ്പിക്കുന്നു. കൂടാതെ മഡ്ഗാവിനെ പോണ്ടയുമായും മറ്റ് നഗരങ്ങളുമായും ബന്ധിപ്പിക്കുന്ന റോഡ് ശ്രംഖലതന്നെ ഗോവയിലുണ്ട്.

മഡ്ഗാവിൽ ഏറ്റവുമധികം ആളുകൾ സംസാരിക്കുന്നത് കൊങ്കണി ഭാഷയാണ്. പോർച്ചുഗീസ് ഭാഷ സംസാരിക്കുന്ന ചെറിയൊരംശം ആളുകളും മഡ്ഗാവിലിന്നുണ്ട്. കൊങ്കണിയെ കൂടാതെ ഇംഗ്ലീഷ്, മറാത്തി ഹിന്ദി മുതലായ ഭാഷകളും മഡ്ഗാവിൽ വ്യാപകമായി സംസാരിക്കുന്നു.

ഗോവയുടെ സാംസ്കാരികതലസ്ഥാനം എന്നും മഡ്ഗാവ് അറിയപ്പെടുന്നു. 2008ൽ ഗോവൻ മുഖ്യമന്ത്രിയായിരുന്ന ദിഗംബർ കമ്മത്ത് രവീന്ദ്രഭവൻ എന്ന ഒരു സാംസ്കാരിക കേന്ദ്രം മഡ്ഗാവിൽ ഉദ്ഘാടനം ചെയ്യുകയുണ്ടായി. അന്താരാഷ്ട്ര ചലച്ചിത്രോത്സവം (ഇന്ത്യ)ഗോവ അന്താരാഷ്ട്ര ചലച്ചിത്രോത്സവത്തിനും മഡ്ഗാവ് ആതിഥ്യം വഹിച്ചിട്ടുണ്ട്. ഗോവയിലെ ഏറ്റവും വലിയ സ്റ്റേഡിയം സ്ഥിതിചെയ്യുന്നതും മഡ്ഗാവിന് സമീപമാണ്



</doc>
<doc id="232802" url="https://ml.wikipedia.org/wiki?curid=232802" title="മസ്ജിദുൽ ഖിബ്‌ലതൈൻ">
മസ്ജിദുൽ ഖിബ്‌ലതൈൻ

സൗദി അറേബ്യയിലെ മദീനയിലുള്ള മസ്ജിദ് ഖിബ്‌ലതൈൻ () മുഹമ്മദ്‌ നബിയുടെയും ഇസ്ലാമിക ചരിത്രത്തിലെയും സുപ്രധാന സംഭവം നടന്ന പള്ളിയാണ്. മദീനയുടെ പടിഞ്ഞാറു ഭാഗത്തുള്ള ഹർറത്തുൽവബ്റ പർവതത്തിന്റെ വടക്കു പടിഞ്ഞാറ് ഭാഗത്ത് അഖീഖുസ്സുഗ്റ താഴ്വരക്ക് അഭിമുഖമായിട്ടാണ് മസ്ജിദ് ഖിബ്‌ലതൈൻ സ്ഥിതിചെയ്യുന്നത്.

മുഹമ്മദ്‌ നബി മദീനയിലെത്തി പതിനേഴ് മാസക്കാലം നിസ്കാരത്തിൽ അഭിമുഖീകരിച്ചിരുന്നത് ജെറുസലേമിലെ ബൈതുൽ മുഖദ്ദസിലേക്കായിരുന്നു. എന്നാൽ മുഹമ്മദ്‌ നബിക്ക് കഅബയോടുള്ള ആത്മബന്ധം വളരെ കൂടുതലായിരുന്നതിനാൽ ഖിബ് ലയായി കഅബാശരീഫ് തിരഞ്ഞെടുക്കപ്പെടണമെന്ന് ആഗ്രഹിച്ചു. തുടർന്ന് കഅബയിലേക്ക് ഖിബ്ല മാറ്റാനുള്ള ഉത്തരവ് ഖുർആനിലടെ ലഭിച്ചു. അതു പ്രകാരം നബിയും അനുചരനമാരും കഅബയിലേക്ക് തിരിയുകയും അതിനെ ഖിബ്‌ലയാക്കി സ്വീകരിക്കുകയും ചെയ്തു. നാല് റക്അത്തുള്ള ളുഹ്റിന്റെ രണ്ട് റക്അത്ത് നമസ്കരിച്ച ശേഷമായിരുന്നു ഈ ദൈവകല്പനയുണ്ടായത്. അതിനാൽ ബാക്കി രണ്ട് റക്അത്ത് കഅബക്ക് നേരെ തിരിഞ്ഞാണ് നമസ്കരിച്ചത്. ഒരു നേരത്തെ നമസ്കാരം രണ്ട് വ്യത്യസ്ത ഖിബ്‌ലകളുടെ നേരെ തിരിഞ്ഞ് നിന്ന് നമസ്കരിച്ചതിനാൽ അത് മുതൽ രണ്ട് ഖിബ്‌ലകളുള്ള പള്ളിയെന്നർഥം വരുന്ന മസ്ജിദ് ഖിബ്‌ലതൈൻ എന്ന പേരിൽ അറിയപ്പെട്ടു.


</doc>
<doc id="232803" url="https://ml.wikipedia.org/wiki?curid=232803" title="കരത്സൂബാ അൽഗൊരിതം">
കരത്സൂബാ അൽഗൊരിതം

ഇതൊരു അതിവേഗ ഗുണന അൽഗൊരിതമാണ്. അനറ്റോളി അലക്സീവിച്ച് കരത്സൂബ എന്ന റഷ്യൻ ഗണിതജ്ഞനാണിതിന്റെ ഉപജ്ഞാതാവ്. വിഭജിച്ച് കീഴടക്കുക എന്ന ഗണത്തിൽ വരുന്ന ഒരു അൽഗൊരിതമാണു കരത്സൂബാ അൽഗൊരിതം.

2 സംഖ്യകൾ x, y എന്നിവ തമ്മിൽ ഗുണിക്കണമെന്നിരിക്കട്ടേ. x എന്ന സംഖ്യയിൽ p q എന്ന അക്കങ്ങളും, y എന്ന സംഖ്യയിൽ, a b എന്ന അക്കങ്ങളും ഉണ്ട് എന്ന് ഇരിക്കട്ടേ.

ഈ സംഖ്യകളെ ചുവട്ടിൽ കൊടുത്തിരിക്കുന്നതു പോലെ രേഖപ്പെടുത്താം

x എന്നതിനെ 10 * p + q

y എന്നതിനെ 10 * a + b

സംഖ്യകൾ x,y എന്നിവ തമ്മിൽ ഗുണിച്ചാൽ

ഈ ഘട്ടത്തിൽ, 4 ഗുണിതങ്ങൾ നടത്തേണ്ടതുണ്ട്. p*a, q*a, q*b, p*b. കരത്സൂബ ഇതിലൊരു പ്രത്യേകത ദർശിച്ചു. 4 ഗുണിതത്തിനു പകരം 3 ഗുണിതം നടത്തി ശരിയായ ഉത്തരം കണ്ടെത്താമെന്നു അദ്ദേഹം നിരീക്ഷിച്ചു. ചുവട്ടിൽ കൊടുത്തതു പോലെയാണത്.

അതായത്, 
x * y = 10 * p*a + 10 * ((p+q)(a+b) - pa - qb) + q*b 

ഇതിലേ ഓരോ ഗുണിതങ്ങളും (മേൽ കൊടുത്ത വിശദീകരണത്തിലെ p*a,(p+q)*(a+b),q*b എന്നിവ), റിക്കർസീവ് ആയി ചെയ്യാവുന്നതാണു. ഓരൊ റികർസീവ് സ്റ്റെപിലെയും ഗുണിതങ്ങൾ വീണ്ടും റിക്കർസീവായി ചെയ്യാവുന്നതാണ് ഇവിടെ മുകളിൽ വിശദീകരിച്ചതു പോലെ ഓരോ റിക്കർസ്സിവ് സ്റ്റെപ്പിലെയും ഗുണിതങ്ങളുടെ എണ്ണം 4 ൽ നിന്നും 3 ആയി കുറച്ചു കൊണ്ട് വരുന്നു. ഇപ്രകാരം വളരെ വലിയ രണ്ട് സംഖ്യകൾ തമ്മിലുള്ള ഗുണിതം താരതമ്യേന കുറഞ്ഞ എണ്ണം പ്രാഥമിക ഗണിത ക്രിയകൾ വഴി കണക്ക് കൂട്ടാവുന്നതാണ്.

നിലവിൽ ഉള്ള സാധാരണ ഗുണിതത്തിൽ, രണ്ട് n അക്കങ്ങളുള്ള സംഖ്യകളുടെ സങ്കീർണ്ണത n ആകുമ്പോൾ കരത്സൂബ അൽഗരിതത്തിന്റെ സങ്കീർണ്ണത 3n ആണ്.

https://www.coursera.org/course/algo


</doc>
<doc id="232820" url="https://ml.wikipedia.org/wiki?curid=232820" title="ബോം ജീസസ് ബസിലിക്ക">
ബോം ജീസസ് ബസിലിക്ക

ഗോവയിൽ സ്ഥിതിചെയ്യുന്ന ഒരു UNESCO ലോകപൈതൃകകേന്ദ്രം കൂടിയായ ക്രൈസ്തവ ദേവാലയമാണ് ബോം ജീസസ് ബസിലിക്ക (Basilica of Bom Jesus or Borea Jezuchi Bajilika ()) വിശുദ്ധ ഫ്രാൻസിസ് സേവ്യറിന്റെ തിരുശേഷിപ്പുകൾ സൂക്ഷിച്ചിരിക്കുന്നത് ഈ ദേവാലയത്തിലാണ്. പോർച്ചുഗീസ് ഭരണകാലത്തെ തലസ്ഥാന നഗരിയായ ഓൾഡ് ഗോവയിലാണ് ഈ ബസിലിക്കയുള്ളത്. 

ഉണ്ണിയേശു എന്നാണ് ബോം ജീസസ് എന്ന വാക്കിനർത്ഥം. ഇന്ത്യയിലെതന്നെ ആദ്യകാല ബസിലിക്കകളിൽ ഒന്നാണ് ബൊം ജീസസ് ബസിലിക്ക. കൂടാതെ ഇന്ത്യയിലെ ബറോക്ക് വാസ്തുശൈലിയുടെ ഉത്തമ ഉദാഹരണംകൂടിയാണ് ഈ ദേവാലയം.

1594 -ലാണ് ഈ ദേവാലയത്തിന്റെ നിർമ്മാണം ആരംഭിക്കുന്നത്. 1605-ൽ ആർച്ച് ബിഷപ് ഫാ. അലെക്സിയോ ദെ മെനീസിസ് ദേവാലയം ദൈവസേവാർത്ഥം സമർപ്പിച്ചു. ക്രിസ്തുമതത്തിന്റെ ചരിത്രത്തിൽ തന്നെ ഒരു നാഴികകല്ലായിമാറി ഈ ദേവാലയം. 

വിശുദ്ധ ഫ്രാൻസിസ് സേവ്യറിന്റെ ഭൗതിക ശരീരം സൂക്ഷിച്ചിരിക്കുന്ന ദേവാലയം എന്ന നിലയ്ക്കും പ്രശസ്തമാണ് ബോം ജീസസ് ബസിലിക്ക. പോർച്ചുഗീസ് മലാക്കയിലെ വി.പൗലോസിന്റെ ദേവാലയത്തിലായിരുന്നു ഫ്രാൻസിസ് സേവ്യരുടെ മൃതദേഹം ആദ്യം അടക്കം ചെയ്തത്. പിന്നീട് അത് അവിടെനിന്നും കപ്പൽമാർഗ്ഗം ഗോവയിലെത്തിക്കുകയായിരുന്നു. ഇന്നും അധികം കേടുപാടുകളൊന്നുമില്ലാതെ കാലത്തെ അതിജീവിച്ച് ആ വിശുദ്ധന്റെ പുണ്യശരീരം നിലനിൽക്കുന്നു. വി.ഫ്രാൻസീസ് സേവ്യറിന്റെ ശരീരം സൂക്ഷിച്ചിരിക്കുന്നതിനാൽ നിരവധി ക്രൈസ്തവരെയാണ് ഈ ദേവാലയം ദിനം പ്രതി ആകർഷിക്കുന്നത്.

ഗോവയിലെ തന്നെ ഏറ്റവും പഴക്കംചെന്ന ദേവാലയങ്ങളിൽ ഒന്നാണ് ഇത്. അമൂല്യകല്ലുകൾ പതിച്ച മാർബിളിൽ പാകിയതാണ് ദേവാലയ മന്ദിരത്തിന്റെ തറ. വളരെ മനോഹരമായി രൂപകല്പനചെയ്ത അൾത്താരയും ഈ ദേവാലയത്തിലുണ്ട്. 

ഗിയോവാനി ബാറ്റിസ്റ്റ ഫോഗിനി എന്ന ശില്പിയാണ് ഫ്രാൻസിസ് സേവ്യറിന്റെ ശവകുടീരം രൂപകൽപന ചെയ്തത്. 17-ആം നൂറ്റാണ്ടിൽ തുടങ്ങിയ ഇത് 10 വർഷങ്ങൾക്കുശേഷമാണ് പൂർത്തിയായത്. 
വി.ഫ്രാൻസിസ് സേവ്യറിന്റെ ശരീരം സൂക്ഷിച്ചിരിക്കുന്ന പേടകം വെള്ളിയിലാണ് പണിതിരിക്കുന്നത്. ഓരോ പത്തുവർഷം കൂടുംതോറും വിശുദ്ധന്റെ ശരീരം പുറത്തേക്കെടുക്കാറുണ്ട്.




</doc>
<doc id="232822" url="https://ml.wikipedia.org/wiki?curid=232822" title="ജലന്ധർ ദൊവാബ്">
ജലന്ധർ ദൊവാബ്

ഇന്ത്യയിലെ പഞ്ചാബിൽ ബിയാസ്, സത്ലുജ് എന്നീ നദികൾക്കിടയിൽ കിടക്കുന്ന ദൊവാബ് മേഖലയാണ് ജലന്ധർ ദൊവാബ് അഥവാ ദൊവാബ. ലോകത്തിൽവച്ചുതന്നെ ഏറ്റവും ഫലഭൂയിഷ്ഠമായ പ്രദേശങ്ങളിലൊന്നാണിത്. ജലന്ധർ, ഹോഷിയാർപൂർ, കപൂർത്തല, ഫഗ്വാര എന്നിവ ഈ മേഖലയിലെ പ്രധാന പട്ടണങ്ങളാണ്.

1845-46 കാലഘട്ടത്തിൽ ഒന്നാം ആംഗ്ലോ-സിഖ് യുദ്ധത്തിൽ തോൽപ്പിക്കപ്പെട്ട സിഖുകാർ ഈ പ്രദേശം അടിയറവച്ചുകൊണ്ടാണ് ബ്രിട്ടീഷുകാരുമായി സന്ധിയിലെത്തിയത്.


</doc>
<doc id="232824" url="https://ml.wikipedia.org/wiki?curid=232824" title="തുരുത്തിപറമ്പ് പള്ളി">
തുരുത്തിപറമ്പ് പള്ളി

തൃശ്ശൂർ ജില്ലയിലെ ആളൂർ പഞ്ചായത്തിൽ തുരുത്തിപറമ്പിൽ (ചാലക്കുടിയുടെ പടിഞ്ഞാറ് ഭാഗം) സ്ഥിതി ചെയ്യുന്ന ക്രൈസ്തവ ദേവാലയമാണ് തുരുത്തിപറമ്പ് പള്ളി (Thuruthiparambu Church) അഥവ വരപ്രസാദനാഥ പള്ളി (Our Lady of Grace Church). പൗരസ്ത്യ കത്തോലിക്ക വിഭാഗത്തിലെ സീറോ മലബാർ കത്തോലിക്ക സഭയുടെ ഭാഗമാണ് ഈ പള്ളി. വരപ്രസാദനാഥയുടെ നാമധേയത്തിലാണ് പള്ളി സ്ഥാപിച്ചിരിക്കുന്നത്. 

തൃശ്ശൂർ അതിരൂപതയിൽ ഇരിങ്ങാലക്കുട രൂപതയുടെ കീഴിലുള്ള ചാലക്കുടി ഫൊറോന പള്ളിയുടെ കീഴിലാണ് ഈ ഇടവക പള്ളി.

ചാലക്കുടി ഫൊറോന പള്ളിയുടെ ഭാഗമായിരുന്ന തുരുത്തിപറമ്പ് നിവാസികൾക്കായി 18 മാർച്ച് 1966 ൽ പള്ളി സ്ഥാപിച്ചു. 14 ഫെബ്രവരി 1970 ൽ ഇടവകയായി ഉയർത്തി. പുതുക്കി പണിത പള്ളിയുടെ വെഞ്ചിരിപ്പ് 26 മെയ് 2012 ന് നടത്തുകയും ചെയ്തു.

2004 ഓഗസ്റ്റ് 28 തിരുവോണനാളിൽ പള്ളിയിലെ വൈദികനായിരുന്ന ജോബ് ചിറ്റിലപ്പിള്ളിയെ കുത്തിക്കൊലപ്പെടുത്തിയ സംഭവം കേരളത്തിൽ ശ്രദ്ധയാകർഷിച്ചിരുന്നു. പള്ളിമേടയുടെ വരാന്തയിൽ വച്ച് അദ്ദേഹത്തെ, ഇരുമ്പനം ഭാസ്‌കരൻ കോളനിയിൽ രഘുകുമാർ എന്നയാൾ കത്തികൊണ്ട് വയറ്റിൽ കുത്തിക്കൊലപ്പെടുത്തുകയായിരുന്നു. രഘുകുമാറിന്, 2012 സെപ്റ്റംബർ 25-ന് സി.ബി.ഐ. പ്രത്യേക കോടതി ഇരട്ട ജീവപര്യന്തവും പിഴയും ശിക്ഷവിധിച്ചു. ജോബ് ചിറ്റിലപ്പിള്ളിയോട് കൊലയാളിക്കുണ്ടായ വ്യക്തിവൈരാഗ്യമാണ് കൊലക്ക് പ്രേരിപ്പിച്ചതെന്ന് കോടതി കണ്ടെത്തുകയും ചെയ്തു. വിശ്വാസികൾ ജോബച്ചനെ രക്തസാക്ഷിയായി കരുതുകയും പള്ളി മേട ഫാദർ ജോബ് മെമ്മോറിയൽ സെന്റർ എന്ന് പുനഃനാമകരണം ചെയ്യുകയും ചെയ്തു. കുത്തേറ്റ് മരിച്ചുവീണ സ്ഥലം അതേ പടി സംരക്ഷിക്കുകയും ചെയ്യുന്നു.



</doc>
<doc id="232842" url="https://ml.wikipedia.org/wiki?curid=232842" title="ചുമട്ടുകാരൻ">
ചുമട്ടുകാരൻ

ഭാരമുള്ള വസ്തുക്കൾ തലയിലോ ചുമലിലോ കൈയിലോ എടുത്തുയർത്തി ഒരിടത്തുനിന്നും മറ്റൊരിടത്തേക്ക് എത്തിച്ചുകൊടുത്ത് വസ്തുവിന്റെ ഉടമയോട് കൂലി വാങ്ങുന്ന വ്യക്തിയാണ് ചുമട്ടുകാരൻ. ചുമട് എടുക്കുക എന്ന തൊഴിൽ ചെയ്യുന്നതിനാൽ അത്തരം ആളുകളെ "ചുമട്ടുതൊഴിലാളി" എന്നും പറയുന്നു. പട്ടണങ്ങളിൽ കൂടാതെ ബസ്‌സ്റ്റാന്റ്, റെയിൽവെ സ്റ്റേഷൻ എന്നിവിടങ്ങളിലും സ്ഥിരം ചുമട്ടുതൊഴിലാളികൾ ഉണ്ടാവും. അങ്ങനെയുള്ളവർ അംഗീകരിച്ച ചുമട്ടുതൊഴിലാളി യൂണിയനിൽ അംഗങ്ങളായിരിക്കുന്നതൊടൊപ്പം അവരെ തിരിച്ചറിയാനായി പ്രത്യേകനിറമുള്ള വസ്ത്രവും അണിഞ്ഞിരിക്കും. വീട്ടുസാധനങ്ങളും ചരക്കുകളും വാഹനങ്ങളിൽ കയറ്റാനും അവിടെനിന്ന് താഴെ ഇറക്കാനും ചുമട്ടുകാരുടെ സേവനം ആവശ്യമാണ്. കെട്ടിടനിർമ്മാണസ്ഥലത്തും വ്യവസായശാലകളിലും ധാരാളം ചുമട്ടുകാർ ജോലി ചെയ്യുന്നു. സ്വന്തം വസ്തുക്കൾ സ്വന്തമായി കൊണ്ടുപോവാൻ കഴിയാത്തവർ ചുമട്ടുകാരുടെ സഹായം ആവശ്യപ്പെടാറുണ്ട്.


</doc>
<doc id="232844" url="https://ml.wikipedia.org/wiki?curid=232844" title="കിങ് ഫഹദ് ഖുർആൻ അച്ചടിശാല">
കിങ് ഫഹദ് ഖുർആൻ അച്ചടിശാല

ലോകത്ത് ഏറ്റവും കൂടുതൽ ഖുർആൻ അച്ചടിച്ച്‌ വിതരണം ചെയ്യുന്ന സ്ഥാപനമാണ്‌ സൗദി അറേബ്യയിലെ മദീനയിൽ സ്ഥിതി ചെയ്യുന്ന കിംഗ് ഫഹദ് ഖുർആൻ അച്ചടിശാല ().

ഖുർആന്റെ അച്ചടിയും പ്രചാരണവും ലക്ഷ്യമാക്കിയാണ് 1984-ൽ അന്നത്തെ സൗദി രാജാവ് ആയിരുന്ന ഫഹദ്‌ ബിൻ അബ്ദുൽ അസീസ്‌ അദ്ദേഹത്തിന്റെ പേരിലുള്ള ഈ സ്ഥാപനം തുടങ്ങിയത്. വർഷം പ്രതി വിവിധ വലിപ്പത്തിലുള്ള 10 മില്യൻ മുസ്ഹഫുകൾ ഇവിടെ അച്ചടിക്കുന്നുണ്ട്. കൂടാതെ മലയാളം ഉൾപ്പെടെ 40-ലധികം ലോകഭാഷകളിൽ ഖുർആൻ തർജമകളും ഖുർആൻ പാരായണത്തിന്റെ ആറ് രൂപങ്ങളിലുള്ള കാസറ്റുകളും സിഡികളും ഖുർആൻ പ്രസ് പുറത്തിറക്കിയിട്ടുണ്ട്.

മദീന കിംഗ്‌ ഫഹദ് ഖുർആൻ അച്ചടി കേന്ദ്രം ഖുർആൻ അച്ചടിക്കും വിതരണത്തിനും നൽകുന്ന പരിഗണനയുടെ ഭാഗമായി ഖുർആൻ കാലിഗ്രഫി തയ്യാറാക്കുന്നവരുടെ അന്താരാഷ്‌ട്ര സംഗമവും വിവിധ പ്രദർശനങ്ങളും സെമിനാറുകളും സംഘടിപ്പിക്കാറുണ്ട്. ഖുർആൻ പ്രിന്റിംഗ് ആസ്പദമാക്കി തയ്യാറാക്കപ്പെട്ട പ്രബന്ധങ്ങളുടെ അവതരണം, അച്ചടി രംഗത്തെ പുതിയ കണ്ടുപിടിത്തങ്ങളുടെ പ്രദർശനം തുടങ്ങിയവയും നടക്കുന്നു. കൂടാതെ അറബി കൈയെഴുത്ത് കലയുടെ ചാരുത വ്യക്തമാക്കുന്ന അറബി കാലിഗ്രഫിയുടെ പ്രദർശനവും നടത്താറുണ്ട്‌. ഖുർആൻ അച്ചടി രംഗത്തെ ശാസ്ത്രീയ നിരീക്ഷണങ്ങൾ, ചരിത്രം, സാങ്കേതികവഴികൾ, അസംസ്‌കൃത വസ്തുക്കൾ തുടങ്ങി വിവിധ സെമിനാറുകളും ഇവിടെ നടക്കാറുണ്ട്.
മദീനയിലെത്തുന്ന തീർഥാടകർക്ക് വ്യാഴം, വെള്ളി ദിവസങ്ങളിലൊഴികെ രാവിലെ 9.30 മുതൽ 11.30 വരെ ഖുർആൻ അച്ചടിശാല കാണാൻ സൌകര്യമുണ്ട്. സന്ദർശകർക്ക് ഒരു മുസ്ഹഫ് ഇവിടെ നിന്ന് സൗജന്യമായി നൽകുകയും ചെയ്യും.


</doc>
<doc id="232846" url="https://ml.wikipedia.org/wiki?curid=232846" title="വൺ ബില്യൺ റൈസിങ്">
വൺ ബില്യൺ റൈസിങ്

സ്ത്രീകൾക്കുവേണ്ടി സ്ത്രീകൾ നടത്തുന്ന സാർവ്വദേശീയ പ്രചരണമാണ് വൺ ബില്യൺ റൈസിംഗ് അഥവാ നൂറുകോടി ഉണരുന്നു എന്നത്. സ്ത്രീകൾക്കെതിരായ അതിക്രമങ്ങൾ അവസാനിപ്പിക്കാനും ജൻഡർ തുല്യതയും നീതിയും ഉറപ്പാക്കാനും ഈ മുന്നേറ്റം ആഹ്വാനം ചെയ്യുന്നു. 
2013 ഫെബ്രുവരി 14 ന് ലോകമെമ്പാടുമുള്ള നൂറുകോടി വനിതകൾ തങ്ങളുടെ വീടും ജോലിയും വ്യാപാരകേന്ദ്രങ്ങളും ഒക്കെ ഉപേക്ഷിച്ച് ഒരുമിച്ച് നൃത്തം ചെയ്ത് പരിപാടികൾ അവതരപ്പിച്ച് സ്ത്രീശക്തി തെളിയിക്കുക എന്നതാണ് ഈ പ്രചരണപരിപാടിയിലൂടെ ലക്ഷ്യമിട്ടത്. 

V - ദിന പ്രസ്ഥാനത്തിന്റെ പതിനഞ്ചാം വാർഷികത്തോടനുബന്ധിച്ചാണ് ഈ പ്രചരണ-പ്രക്ഷോഭ പരിപാടി സംഘടിപ്പിച്ചത്. ലോകത്തിലെ എഴുന്നൂറ് കോടി ജനങ്ങളിൽ പകുതി സ്ത്രീകളാണ്. ഈ പകുതിയിൽ മൂന്നിലൊരുഭാഗം - നൂറുകോടിയോളം സ്ത്രീകൾ - ബലാത്സംഗമുൾപ്പെടെയുള്ള അതിക്രമങ്ങൾക്കിരയാകുന്നുവെന്നാണ് കണക്കുകൾ വ്യക്തമാക്കുന്നത്. അതിക്രമങ്ങൾക്കിരയാകുന്ന ഈ നൂറുകോടി (ഒരു ബില്യൺ) സ്ത്രീകളോട് അനുഭാവം പ്രകടിപ്പിച്ച് സംഘടിപ്പിച്ച വൺവില്യൺ റൈസിംഗിന്റെ മുഖ്യ സംഘാടക അമേരിക്കയിലെ പ്രമുഖ സാമൂഹിക പ്രവർത്തകയും നാടകപ്രവർത്തകയുമായ ഈവ് എൻസ്ലറും അവരുടെ വി-ദിനപ്രസ്ഥാനവുമാണ്. "യോനിയുടെ ആത്മഗതങ്ങൾ" (The Vagina Monologues) എന്ന ഈവ് എൻസ്ലറുടെ പ്രസിദ്ധമായ നാടകത്തിൽ നിന്നും പ്രചോദനം ഉൾക്കൊണ്ട് സ്ത്രീകൾക്കെതിരായ അതിക്രമങ്ങൾക്കെതിരെ പ്രവർത്തിക്കുന്ന പ്രസ്ഥാനമാണ് വി-ദിന പ്രസ്ഥാനം. 

"ഉണരുക,നൃത്തംചെയ്യുക,സമരം ചെയ്യുക" എന്ന പേരിൽ ലോകത്തെ ഇരുന്നൂറിൽപ്പരം രാജ്യങ്ങളിൽ ഈ പരിപാടി നടന്നു. പ്രമുഖരായ ആയിരക്കണക്കിന് വനിതാ വ്യക്തിത്വങ്ങളും ആംനെസ്റ്റി ഇന്റർനാഷണൽ പോലുള്ള സംഘനകളും ഈ പരിപാടിയെ പിന്തുണച്ചു. ആട്ടവും പാട്ടും നൃത്തവും ഘോഷയാത്രകളുമായി കേരളത്തിൽ തിരുവനന്തപുരം, കൊച്ചി, കോഴിക്കോട്, കണ്ണൂർ തുടങ്ങിയ കേന്ദ്രങ്ങളിലും വനിതകൾ വൺ ബില്യൺ റൈസിംഗിൽ അണിനിരന്നു. 


</doc>
<doc id="232847" url="https://ml.wikipedia.org/wiki?curid=232847" title="വിലാസിനി ടീച്ചർ">
വിലാസിനി ടീച്ചർ

പ്രശസ്ത സാഹിത്യവിമർശകനും ഗ്രന്ഥകാരനും പ്രഭാഷകനുമായ സുകുമാർ അഴീക്കോടിന്റെ പ്രണയിനിയായിരുന്നു വിലാസിനി ടീച്ചർ. അഴീക്കോട് രോഗകുലെനായിരുന്ന വേളയിൽ വിലാസിനി ടീച്ചർ ആശുപത്രിയിലെത്തി അദേഹത്തെ സന്ദർശിക്കുകയുണ്ടായി. സുകുമാർ അഴിക്കോട് വിടവാങ്ങി ഒരു വർഷം പൂർത്തിയായപ്പൊൾ അദേഹത്തിനു വേണ്ടി വിലാസിനി ടീച്ചർ ബലിതർപ്പണം നടത്തിയിരുന്നു.

വിലാസിനി ടീച്ചർ സ്വഭാവദൂഷ്യമുള്ള സ്ത്രീയാണെന്നും വിവാഹം കഴിക്കാൻ കൊള്ളില്ലെന്നും ആരോപിച്ച് ആരോ സുകുമാർ അഴീക്കോടിന് ഊമക്കത്ത് അയച്ചിരുന്നുവെന്നും അതുകാരണമാണ് വിലാസിനി ടീച്ചറിനെ വിവാഹം കഴിക്കാതിരുന്നതെന്നും അദ്ദേഹത്തിന്റെ ആത്മകഥയിൽ പരാമർശമുണ്ടെന്നും അത് തനിക്ക് അപകീർത്തികരമാണെന്നും വിലാസിനി ടീച്ചർ അഭിപ്രായപ്പെട്ടിരുന്നു. ഇങ്ങനെയുള്ള ആരോപണങ്ങൾക്ക് മറുപടി പറയാതിരുന്നാൽ അത് ഇവ ശരിയാണെന്ന് സമ്മതിക്കുന്നതിന് തുല്യമാണെന്നും ഇത് താനോ തന്റെ ആയിരക്കണക്കിന് ശിഷ്യരോ ആഗ്രഹിക്കുന്നില്ല എന്നും ടീച്ചർ മാദ്ധ്യമങ്ങളോട് വെളിപ്പെടുത്തുകയുണ്ടായി.

1999-ൽ വിലാസിനി ടീച്ചർക്ക് അഴീക്കോട് അയച്ച പ്രേമലേഖനങ്ങൾ പ്രസിദ്ധീകരിക്കപ്പെട്ടിരുന്നു. ഇത് ടീച്ചർ മനഃപൂർവ്വം പുറത്താക്കിയതല്ല എന്നും ഒരു പത്രപ്രവർത്തകൻ ടീച്ചറെ തെറ്റിദ്ധരിപ്പിച്ച് കൈവശത്താക്കുകയായിരുന്നു എന്നും ക്രൈം മാഗസിന്റെ എഡിറ്ററായ നന്ദകുമാർ വെളിപ്പെടുത്തിയിരുന്നു

സുകുമാർ അഴീക്കോടിനെ സംസ്കരിച്ച പയ്യാമ്പലം ബീച്ചിൽ മാസങ്ങൾ കഴിഞ്ഞിട്ടും സ്മാരകം പണികഴിപ്പിക്കാത്തതിലും വീട് സ്മാരകമാക്കുന്നതിൽ താമസമുണ്ടാകുന്നതിലും 


</doc>
<doc id="232884" url="https://ml.wikipedia.org/wiki?curid=232884" title="ആരാധനക്രമ നിറങ്ങൾ">
ആരാധനക്രമ നിറങ്ങൾ

തിരുക്കർമ്മങ്ങൾക്ക് കാർമ്മികൻ ധരിക്കുന്ന മേൽ വസ്ത്രങ്ങൾ, അൾത്താരയിൽ ഉപയോഗിക്കുന്ന വിരികൾ അൾത്താരയിൽ വെക്കുന്ന വിളക്കുകൾ എന്നിവയ്ക്ക് ക്രൈസ്തവ സഭയുടെ ആരാധനക്രമം അനുസരിച്ച് ഓരോ കാലത്തിനും അവസരങ്ങൾക്കും അനുയോജ്യമായ നിറങ്ങൾ പ്രത്യേകം നിർദ്ദേശിക്കപ്പെട്ടിട്ടുണ്ട്. ഇവയെയാണ് ആരാധനക്രമനിറങ്ങൾ എന്ന് പറയുന്നത്.

1969 ൽ നവീകരിച്ച ആരാധനക്രമം അനുസരിച്ചുള്ള ആരാധനക്രമനിറങ്ങൾ താഴെ പറയും വിധമാണ്.

ചില പെരുന്നാളുകളിലും തിരുനാളുകളിലും സ്വർണം, വെള്ളി എന്നീ നിറങ്ങൾ ഉപയോഗിക്കാറുണ്ട്. പ്രധാനമായും വെള്ള നിറത്തിന് പകരമായിട്ടാണ് ഇവ ഉപയോഗിക്കുന്നത്. കൂടാതെ പ്രാദേശിക സംസ്കാരതതിന്‌ അനുയോജ്യമായ വിധത്തിൽ നിറങ്ങൾ പരിശുദ്ധ സിംഹാസനത്തിനു മുൻപാകെ ബിഷപ്പ് കോൺഫറൻസിന് അവതരിപ്പിക്കാവുന്നതാണ്.

പൗരസ്ത്യ ഓർത്തഡോക്സ് സഭ, പൗരസ്ത്യ കത്തോലിക്കാ സഭകൾ എന്നിവർ പിന്തുടരുന്ന ബൈസന്റൈൻ റീത്തിൽ ഇളം കടുപ്പ് നിറങ്ങൾ എന്ന് വേർതിരിച്ചിട്ടുണ്ട് എങ്കിലും സാർവത്രികമായ ആരാധനക്രമ നിറങ്ങൾ ഇല്ല. മറൂൺ നിറമാണ് സാധാരണഗതിയിൽ തിരുനാളുകൾക്ക് ഉപയോഗിക്കുന്നത്. കൂടുതലായി ഉപയോഗിക്കുന്ന മറ്റു നിറങ്ങൾ സ്വർണവും വെള്ളയുമാണ്.



</doc>
<doc id="232890" url="https://ml.wikipedia.org/wiki?curid=232890" title="മിച്ചാമി ദുക്കടം">
മിച്ചാമി ദുക്കടം

പുരാതന പ്രാകൃത് ഭാഷയിലുള്ള ഒരു പ്രാർത്ഥനാ വാക്യമാണ് മിച്ചാമി ദുക്കടം. ചെയ്തു പോയ ദുർവൃത്തികളെല്ലാം നിർഫലമാകട്ടെയെന്നാണ് ഇതിന്റെ വാച്യാർത്ഥം. "മിഥ്യാ മേ ദുഷ്‌കൃതം" എന്നാണ് ഇതിന്റെ സംസ്കൃത രൂപം. ജൈനമതസ്ഥരുടെ മുഖ്യ ഉത്സവങ്ങളിലൊന്നായ പര്യൂഷണയുടെ അവസാന ദിനമായ ക്ഷമാവാണി ദിവസത്തിൽ ചെയ്ത് പോയ തെറ്റുകൾക്കായി പരസ്പരം ക്ഷമായാചന നടത്തുവാൻ ഈ വാക്യമുപയോഗിക്കുന്നു. പ്രതിക്രമണ എന്ന സ്വാത്മപരിശോന ചടങ്ങിന് ശേഷമാണ് ജൈനർ ലോകത്തിലെ എല്ലാ ജീവജാലങ്ങളോടുമായി തങ്ങൾ അറിവോടോ അറിവു കൂടാതെയോ ചെയ്തു പോയ തെറ്റുകൾക്കായി ക്ഷമായാചനം നടത്തുന്നത്. ഈ അവസരത്തിലല്ലാതെ, ദൈനം ദിന ജീവിതത്തിൽ ഒരു വ്യക്തി തെറ്റു ചെയ്യുമ്പോഴോ തെറ്റുകളെ കുറിച്ച് ഓർമ്മ വരുമ്പോഴോ യാദൃശ്ചയാ പറ്റിപ്പോകാവുന്ന തെറ്റുകൾക്കായി മുൻകൂറായോ മിച്ചാമി ദുക്കടം പറയുന്ന പതിവുമുണ്ട്.


</doc>
<doc id="232903" url="https://ml.wikipedia.org/wiki?curid=232903" title="ഓസ്‌കർ പിസ്റ്റോറിയസ്">
ഓസ്‌കർ പിസ്റ്റോറിയസ്

പ്രമുഖ ദക്ഷിണാഫ്രിക്കൻ അത്‌ലറ്റാണ് ഓസ്‌കർ പിസ്റ്റോറിയസ് (ജനനം : 22 നവംബർ 1986). കാലുള്ളവർക്കൊപ്പം കൃത്രിമക്കാലുകളിൽ ഒളിമ്പിക്‌സിൽ മത്സരിച്ച് ശ്രദ്ധ നേടി. 'ബ്ലേഡ് റണ്ണർ' എന്നുമറിയപ്പെടുന്നു. ഇരുകാലുകളിലും മുട്ടിനുതാഴേയ്ക്കില്ലാത്ത പിസ്റ്റോറിയസ് കാർബൺ ഫൈബറുകൾ കൊണ്ടുള്ള ബ്ലേഡുകൾ ഘടിപ്പിച്ചാണ് മത്സരങ്ങളിൽ പങ്കെടുക്കാറുള്ളത്. ഭിന്നശേഷിയുള്ളവർക്കായുള്ള പാരാലിമ്പിക്‌സിൽ ആറ് സ്വർണം നേടിയിട്ടുണ്ട്. 
ഫൈബർ ഹെമിമീലിയ രോഗത്തോടെ ജനിച്ച പിസ്റ്റോറിയസിന്റെ രണ്ട് കാലും പതിനൊന്ന് മാസം പ്രായമുള്ളപ്പോൾ മുറിച്ചു മുറ്റി. പതിനൊന്നാം വയസ്സിൽ കൃത്രിമക്കാലുകൾ ഘടിപ്പിച്ച പിസ്റ്റോറിയസ് ക‌ടുത്ത പരിശീലനത്തിലൂടെ കായിക ലോകത്തിന്റെ ഉയരങ്ങൾ കീഴ‌ക്കി. 

വർഷങ്ങൾ നീണ്ട നിയമയുദ്ധത്തിന് ശേഷമാണ് പിസ്റ്റോറിയസിന് ഒളിമ്പിക്‌സിൽ പങ്കെടുക്കാൻ കഴിഞ്ഞത്. ആറുവയസ്സായപ്പോൾ അച്ഛനും അമ്മയും വേർപിരിഞ്ഞു. 15 വയസ്സുള്ളപ്പോൾ അമ്മ മരിച്ചു. അദ്ദേഹം ഉപയോഗിക്കുന്ന കാർബൺ ഫൈബർ കൃത്രിമക്കാലുകൾ മത്സരങ്ങളിൽ സാധാരണ അത്‌ലറ്റുകളേക്കാൾ മുൻതൂക്കം നൽകുന്നു എന്നാരോപിച്ച് രാജ്യാന്തര അത്‌ലറ്റിക് ഫെഡറേഷൻ പിസ്റ്റോറിയസിന് വിലക്കേർപ്പെടുത്തിയിരുന്നു. നിയമയുദ്ധത്തിലൂടെ വിലക്ക് മറികടന്നാണ് ഒളിമ്പിക്സിൽ പങ്കെടുത്തത്.

2013 ലെ വാലൻന്റൈൻ ദിനത്തിൽ കാമുകിയായ റീവ സ്റ്റീൻകാംപ് എന്ന മോഡലിനെ കൊലപ്പടുത്തിയതിനെത്തുടർന്ന് പൊലീസ് കസ്റ്റഡിയിലെടുത്തു. അർദ്ധരാത്രി വീട്ടിലെത്തിയ കാമുകിയെ കള്ളനെന്നു തെറ്റിദ്ധരിച്ച് പിസ്റ്റോറിയസ് വെടിവയ്ക്കുകയായിരുന്നെന്ന് ദക്ഷിണാഫ്രിക്കൻ മാധ്യമങ്ങൾ റിപ്പോർട്ട്ചെയ്തു.

കാർബൺ ഫൈബറിൽ നിർമിച്ച കൃത്രിമക്കാലുകളുമായി 2012 ലണ്ടൻ ഒളിമ്പിക്സിൽ 400 മീറ്ററിലും 4 x 400 മീറ്റർ റിലേയിലും പങ്കെടുത്തു. തുടർച്ചയായ മൂന്നു പാരാലിമ്പിക്സ് ഒളിമ്പിക്സുകളിൽ നിന്ന് ആറ് സ്വർണവും ഒന്നുവീതം വെള്ളി, വെങ്കല മെഡലുകളും നേടി. ലണ്ടൻ ഒളിമ്പിക്‌സിൽ ലോക ചാമ്പ്യൻഷിപ്പിൽ റിലേയിൽ വെള്ളി നേടിയ ദക്ഷിണാഫ്രിക്കൻ ടീമിലും അംഗമായിരുന്നു.



</doc>
<doc id="232912" url="https://ml.wikipedia.org/wiki?curid=232912" title="സൂപ്പർ കപ്പാസിറ്റർ">
സൂപ്പർ കപ്പാസിറ്റർ

സാധാരണ കപ്പാസിറ്ററുകളിൽ നിന്നും വ്യത്യസ്തമായി വളരെ ഉയർന്ന ധാരിത (കപ്പാസിറ്റൻസ്) പ്രകടിപ്പിക്കുന്ന കപ്പാസിറ്ററുകളാണ് സൂപ്പർ കപ്പാസിറ്ററുകൾ അഥവാ അൾട്രാ കപ്പാസിറ്ററുകൾ (ഇലക്ട്രിക് ഡബിൾ-ലെയർ കപ്പാസിറ്റർ). സാധാരണ കപ്പാസിറ്ററുകൾ പൈക്കോഫാരഡിലും മൈക്രോഫാരഡിലും സംഭരണപരിധി പറയുമ്പോൾ സൂപ്പർ കപ്പാസിറ്ററുകളിൽ ഫാരഡിലാണ് സംഭരണപരിധി പറയുന്നത്.

ജനറൽ ഇലക്ട്രിക്കൽസിലെ എൻജിനായർമാർ ഇലക്ട്രിക്ക് ഡബിൾ ലെയർ കപ്പാസിറ്ററുകളിൽ നടത്തിയ ഗവേഷണങ്ങളാണ് 1957 ൽ സൂപ്പർ കപ്പാസിറ്ററിന്റെ കണ്ടെത്തലിന് വഴിതെളിച്ചത്. ആധുനിക സാങ്കേതിക വിദ്യകളുടെ വരവോടെ ബാറ്ററിക്കും കപ്പാസിറ്ററിനും ഇടയിലുള്ള ഒന്നായിട്ട് സൂപ്പർ കപ്പാസിറ്ററുകൾ മാറിയിട്ടുണ്ട്. 
2.5 മുതൽ 2.7 വരെ വോൾട്ടിലാണ് സൂപ്പർകപ്പാസിറ്ററുകൾ ഇന്ന് ഡിസൈൻ ചെയ്തിരിക്കുന്നത്. 2.8 വോൾട്ടിനും മുകളിലുള്ള സൂപ്പർകപ്പാസിറ്ററുകൾ അപൂർവ്വമാണ്. 
1 മുതൽ 30Wh/kg ആണ് ഇന്നുള്ള സൂപ്പർകപ്പാസിറ്ററുകളുടെ ഊർജ്ജസാന്ദ്രത. ബാറ്ററികളെ അപേക്ഷിച്ച് ഇത് വളരെ കുറവാണ്. ലിത്തിയം അയോൺ ബാറ്ററിയുടെ ഊർജ്ജസാന്ദ്രതയുടെ അഞ്ചിലൊന്ന് മാത്രമാണിത്. എന്നാൽ പവർസാന്ദ്രതയിൽ ഇത്തരം ബാറ്ററികളെക്കാൾ വളരെ മുന്നിലാണ് സൂപ്പർകപ്പാസിറ്ററുകൾ. 10000W/kg വരെ പവർ സാന്ദ്രത ഇത്തരം കപ്പാസിറ്ററുകൾക്കുണ്ട്. 
ബാറ്ററികളെ അപേക്ഷിച്ച് വളരെയധികം ചിലവേറിയ ഒന്നാണ് സൂപ്പർകപ്പാസിറ്ററുകൾ.


</doc>
<doc id="232915" url="https://ml.wikipedia.org/wiki?curid=232915" title="ഇൻസെക്റ്റിവോറ">
ഇൻസെക്റ്റിവോറ

പ്രാണിഭോജികളായ ചെറു സസ്തനികളുടെ ഗോത്രത്തെയാണ് ഇൻസെക്റ്റിവോറ എന്നു പറഞ്ഞിരുന്നത്. (ഇപ്പോൾ ഈ വർഗീകരണം തിരസ്കരിക്കപ്പെട്ടിട്ടുള്ളതാണ്). ഇവയിൽ ഏറ്റവും വലിപ്പം കൂടിയ ഇനമാണ് "പന്തെലികൾ" (hedgehog). ഏറ്റവും വലിപ്പം കുറഞ്ഞ ഇനമായി പിഗ്മിഷ്രൂവിനെ (pigmy shrew) കണക്കാക്കുന്നു. ഇതിന്റെ വാലുകൂടതെയുള്ള നീളം 3.75 സെന്റീമീറ്റർ ആണ്.

പ്രാണിഭോജികളായ സസ്തനികൾക്കും, കരണ്ടുതിന്നുന്ന സസ്തനികൾക്കും സാദൃശ്യങ്ങൾ ഉള്ളതിനാൽ വേർതിരിച്ചറിയൻ പലപ്പോഴും പ്രയാസമായിരിക്കും. എല്ലാ ഇൻസെക്റ്റിവോറുകളുടെയും മുഖം നീണ്ടുകൂർത്തിരിക്കും (snout). സ്പർശനേന്ത്രിയങ്ങളാണെന്നു കരുതപ്പെടുന്ന വൈബ്രിസേകൾ ധാരാളമായി ഈ ഭാഗത്തു കാണപ്പെടുന്നു. ഉളിപ്പല്ലുകളുൾപ്പെടെ എല്ലാ പല്ലുകളും കൂർത്ത അഗ്രത്തോടുകൂടിയവയാകുന്നു. പല്ലിന്റെ ഈ പ്രത്യേക ആകൃതി ചെറു പ്രാണികളെ ഞെരിച്ചു പൊടിക്കാൻ സഹായകമാണ്. മിക്കവാറും പല്ലുകളുടെ എണ്ണം നാല്പതുമുതൽ നാല്പത്തിനാലുവരെയായിരിക്കും. എന്നാൽ ഷ്രൂവിന് ഇരുപത്തിയെട്ടു മുതൽ മുപ്പത്തിരണ്ടു വരെ പല്ലുകളേ ഉണ്ടാവൂ.

ജർമൻ ജന്തുശാസ്ത്രജ്ഞനായ ഫോട്ട് കരുതുന്നത് മോൾ, ഷ്രൂ, പന്തെലി എന്നീ മൂന്നിനങ്ങൾ ഇൻസെക്റ്റിവോറയെ പ്രതിധാനം ചെയ്യുന്നതയിട്ടാണ്. മറ്റുസസ്തനികളെ പോലെ ഭക്ഷണം ചവച്ചരച്ചു കഴിക്കുന്ന പതിവ് ഇവയ്ക്കില്ല. പല്ലിന്റെ പ്രത്യേകതമൂലം ഇരയെ കടിച്ചു തുളയ്ക്കാൻ മാത്രമേ ഇവയ്ക്കു കഴിയൂ. ഇവയുടെ ബലവും മൂർച്ചയുമുള്ള കൂർത്ത പല്ലുകൾ കോളീയപ്റ്റെറ പോലെയുള്ള ഇൻസെക്റ്റുകളുടെ കട്ടിയുള്ള പുറംതോട് കടിച്ചു പൊട്ടിക്കാൻ സഹായകമാകുന്നു. ഇപ്രകാരം ചെയ്യുന്നതുമൂലം പല്ലിന്റെ മൂർച്ച കൂടികൊണ്ടിരിക്കും.
ഇത്രയധികം വിശേഷവത്കൃതമായ ദന്തനിര (dentition) ഒഴിച്ചാൽ ധാരാളം പ്രാഥമിക സ്വഭാവങ്ങൾ ഇൻസെക്റ്റിവോറുകളിൽ കണ്ടെത്താം. കാല്പത്തി മുഴുവൻ തറയിൽ പതിച്ചു നടക്കുന്ന (plantigrade) ഇവയുടെ കാലുകളിൽ അഞ്ചു വിരലുകൾ വീതമുണ്ട്. അസംമേഖലയിലെ (shoulder girdle) കണ്ഠാസ്ഥി (clavicle) മറ്റു സസ്തനികളിൽനിന്നു വ്യത്യസ്തമായി വളരെയധികം വികസിതമാണ്. തലച്ചോറിൽ മടക്കുകൾ ഇല്ലെന്നുതന്നെ പറയാം. മാത്രവുമല്ല, തലച്ചോറ് താരതമ്യേന വളരെ ചെറുതുമാണ്. വൃഷണം ആന്തരീകമായിരിക്കും. ഗർഭപാത്രത്തിന് കൊമ്പുകൾ പോലെയുള്ള രണ്ടു ഭാഗങ്ങൾ കാണുന്നു (bicorned type). വളരെയധികം മുലക്കണ്ണുകളും കാണാം. ജനനസമയത്ത് കുഞ്ഞുങ്ങൾ വളരെ ദുർബലരായിരിക്കുന്നതിനാൽ ആഴ്ച്ചകളോളം കൂട്ടിനുള്ളിൽ തന്നെ കഴിയുന്നു. ഇവയെല്ലാം ഇൻസെക്റ്റിവോറുകളിൽ കാണപ്പെടുന്ന പ്രാഥമിക സ്വഭാവങ്ങൾ ആണ്. എന്നാൽ ഇവയുടെ പ്ലാസെന്റ (discoidal type) പ്രൈമേറ്റുകളുടേതിന് - അങ്ങനെ മനുഷ്യരുടെതിനോടും - തുല്യമാണ്.
ജീവിതരീതിയിലും സ്വഭാവത്തിലും ഇൻസെക്റ്റിവോറുകൾ വൈവിധ്യം ഏറെയുള്ളവയാകുന്നു. തറയിൽ ഓടിച്ചാടിനടക്കുന്നവയും വൃക്ഷങ്ങളിൽ കഴിയുന്നവയും ഇവയുടെ കൂട്ടത്തിൽ ഉണ്ട്. വെള്ളത്തിൽ ജീവിക്കുന്നവയും വിരളമല്ല. മാളങ്ങളിൽ കഴിയുന്നവയും, രാത്രിയിൽ മാത്രം പുറത്തിറങ്ങുന്നവയും, രാപ്പകൽ ഒരുപോലെ സഞ്ചരിക്കുന്നവയും ഇവയുടെ കൂട്ടത്തിൽ ഉണ്ട്. എന്നാൽ മിക്കവാറും എല്ലാ ഇൻസെക്റ്റിവോറുകൾക്കും ശിശിരനിദ്ര (hibernation) ഒരു സ്വഭാവമാണ്.

ലോകത്തിന്റെ മിക്കവാറും എല്ലാഭാഗങ്ങളിലും ഇൻസെക്റ്റിവോറയെ കാണാം. ആസ്ട്രേലിയയിൽ മാത്രം "ഇൻസെക്റ്റിവോറസ് മാഴ്സൂപ്പിയലുകളേ" കാണപ്പെടുന്നുള്ളു. യഥാർഥ ഇൻസെക്റ്റീവോറുകൾ അവിടെ അപ്രത്യക്ഷരായിരിക്കുന്നു.

ടല്പിഡേ, ക്രൈസോക്ലോറിഡേ, (Talpidae, Cherysochloridae) എന്നീ കുടുംബങ്ങളിൽ പെടുന്ന മോളുകളിൽ തുരന്നു ജീവിക്കുന്നതിനുള്ള അനുകൂലനങ്ങളുടെ (burrowing adaptation) പ്രത്യേകവത്കരണം പരമാവധികാണാൻ കഴിയുന്നു. വളരെ ചെറിയ കണ്ണുകളുള്ള യൂറോപ്യൻ കോമൺ മോളിന് (Talpa europaea) ഉരുണ്ട് സിലിണ്ടർ പോലെയുള്ള ശരീരവും ത്രികോണാകൃതിയുള്ള തലയുമാണുള്ളത്. ഇതിന്റെ കണ്ണുകൾ ഭ്രൂണാവസ്ഥയിൽ ഉള്ളതുതന്നെയെന്ന് സൂക്ഷ്മ പരിശോധനയിൽ തെളിഞ്ഞിരിക്കുന്നു. രാത്രിയും പകലും തമ്മിൽ തിരിച്ചറിയാൻ മത്രമേ ഈ കണ്ണ് ഉപരിക്കൂ. ചെവി (pinna) വളരെ ചെറുതായിരിക്കുന്നതിനാൽ ഭൂമിക്കടിയിലൂടെയുള്ള യത്രയിൽ ഇതിനു തടസമൊന്നും സംഭവിക്കുന്നില്ല. വാൽ ഇല്ലെന്നുതന്നെപറയാം കറുത്ത രോമങ്ങൾ ഇടതൂർന്നു കാണപ്പെടുന്നു. നീണ്ടുകൂർത്ത മൂക്കും മുൻകാലുകളും ഭൂമി കുഴിക്കുന്നതിന് ഉപയോഗിക്കുന്നു. കുറുകിയ ശക്തിയുള്ള ഈ കാലിൽ ബലമേറിയ ധാരാളം മാംസപേശികൾ ഉണ്ട്. മൺകോരികയുടെ ആകൃതിയാണ് ഇതിനുള്ളത്. തുരക്കാനുപയോഗിക്കാത്ത പിൻകാലുകൾ ശരീരത്തിന്റെ അടിയിലായി കാണപ്പെടുന്നു. നല്പത്തിനാലു പല്ലുകളും ഒരുപോലെ അഗ്രം കൂർത്തവയാണ്. ഹെറ്ററോഡോൺ സസ്തനികളിൽ (Heterodont mammals) കാണുന്ന പല്ലുകളുടെ ഏറ്റവും കൂടിയ എണ്ണമാണ് ഇത്. പ്രധാനഭക്ഷണം മണ്ണിരയും ചെറിയ പുഴുക്കളുമാണ്. ഇവയുടെ ദഹൻശക്തി വളരെ ക്കൂടുതലായത്തിനാൽ എന്തും എപ്പോഴും ഭക്ഷിക്കുന്നു. തറനിർപ്പിന് മുകളിൽ അപൂർവമായി മാത്രമേ ഇവ പ്രത്യക്ഷപ്പെടാറുള്ളു. സാധാരണ കടുപ്പമുള്ള തറയിൽ 450 സെന്റീമീറ്ററോ അതിലധികമോ ആഴത്തിൽ കുഴിക്കാൻ ഇവയ്ക്കു കഴിയും. തുരക്കാൻ ഏറ്റവും കഴിവേറിയ ജീവികളാണിവ തലയും കൈകളുമാണ് തുരക്കാനുപയോഗിക്കുന്നത്. കൈകൾ കോരികപോലെ പ്രവർത്തിക്കുന്നു. സ്ഥിരം പാർപ്പിടത്തിനുവേണ്ടി കുഴികളുണ്ടാക്കുമ്പോൾ കുഴിച്ചെടുക്കുന്ന മണ്ണ് വളരെ ദൂരത്തേക്കു മാറ്റിക്കളയുന്നത് ഇവയുടെ പ്രത്യേകതയാണ്. തന്മൂലം മറ്റുള്ള ജീവികളുടെ ശ്രധയിൽ മാളങ്ങൾ പെടുന്നില്ല. മാളങ്ങളുടെ ഭിത്തികൾ ശരീരം കൊണ്ടുരച്ച് മിനുസമാക്കുന്നതും ഇവയുടെ പതിവാകുന്നു.

വൃക്ഷത്തിന്റെ വേരുകൾക്കിടയിലോ ഭിത്തികൾക്കു താഴെയോ കാണപ്പെടുന്ന ചെറു "കോട്ട" കളിലാണ് ഓരോ മോളും ജീവിക്കുന്നത്. വിവിധതരത്തിലും വലിപ്പത്തിലുമുള്ള അറകളും ഇടനാളികളും മറ്റും ചേർന്നതാണ് ഓരോകോട്ടയും.

സാമൂഹിക സ്വഭാവം ഒട്ടുമില്ലാത്ത ജീവികളാണ് മോളുകൾ. ഇണചേരൽ സമയത്തു മാത്രമേ മറ്റൊരു മോളിന്റെ സാമീപ്യം സഹിക്കാറുള്ളു. ഈ പ്രത്യേകത മോളിലും ഷ്രൂവിലു മൊഴിച്ച് മറ്റൊരുജീവിയിലും കാണാറില്ല. വസന്തകാലത്താണ് സാധാരണ ഇണചേരുന്നത്. മുപ്പതുമുതൽ നാല്പത്തിരണ്ടു ദിവസം വരെയാണ് ഗർഭകാലം. പ്രത്യേകമായോരുക്കിയ ഒരറയിൽ മൂന്നു മുതൽ ഏഴുവരെ കുഞ്ഞുങ്ങളെ പ്രസവിക്കുന്നു.
ടെൻറസിഡേ കുടുംബത്തിൽ ഉൽപ്പെടുന്ന ഈ ജീവികൾ മഡഗാസ്കർ ദ്വീപിലാണ് കാണപ്പെടുന്നത്. ഇൻസെക്റ്റിവോറുകളിൽ ഏറ്റവും വലിപ്പം കൂടിയ ജീവിയാണ് കോമൺ ടെന്റെക് (Centetes ecaudatus). ഇതിന്റെ ശരീരത്തിന് 30 മുതൽ 50 സെന്റീമീറ്റർ വരെ നീളം വരും. കട്ടികുറഞതും കൂടിയതുമായ മുടിയും (bristles) ഇടയ്ക്കിടെ കാണപ്പെടുന്ന മുള്ളുകളും കൊണ്ട് ശരീരം പൊതിയപ്പെട്ടിരിക്കുന്നു. വാൽ പേരിനുമാത്രമേ ഉള്ളു. 38 പല്ലുകളുമുണ്ട്. മണ്ണിരയാണ് ഇതിന്റെ ആഹാരം. രാത്രികാലങ്ങളിൽ മാത്രം സഞ്ചരിക്കുന്ന ഇവ ചൂടുകലശലാകുന്ന സമയങ്ങളിൽ നിശ്ചേഷ്ട (dormant) മാകുന്നു. ഒരു പ്രസവത്തിൽ 15 മുതൽ 20 വരെ കുഞ്ഞുങ്ങൾ ജനിക്കുന്നു. മാംസത്തിനുവേണ്ടി ഇവയെ വേട്ടയാടുകയും വളർത്തുകയും ചെയ്യാറുണ്ട്.
സോളിനോഡോണ്ടിഡേ കുടുംബത്തിൽ രണ്ടു സ്പീഷീസുകളേയുള്ളു. വെസ്റ്റിൻണ്ടീസിൽ മാത്രമേ ഇവ കാണപ്പെടുന്നുള്ളു. നീളമുള്ളവാലും മുള്ളില്ല എന്ന പ്രത്യേകതയും ഒഴിച്ചാൽ ഇവ ടെന്റെക്കുകളെപ്പോലെതന്നെ. ചെറു പ്രാണികൾ, മണ്ണിരകൾ, ചെറിയ ഇഴജന്തുക്കൾ, ഫലമൂലങ്ങൾ തുടങ്ങി എന്തും കഴിക്കുന്ന ഈ ജീവികളും നിശാചാരികൾ തന്നെ.

ഉരുണ്ട് പന്തുപോലെയാവാൻ കഴിവുള്ളതുമൂലമാണ് ഇതിനെ പന്തെലികൾ എന്നു വിളിക്കുന്നത്. മുള്ളുകളില്ലാത്ത തല, വയറ്, കൈകാലുകൾ തുടങ്ങിയ ശരീരഭാഗങ്ങൾ ഉള്ളിലാക്കി മുള്ളുകളെ പുറത്തേക്കു തള്ളിനിറുത്താൻ പന്തുപോലുള്ള അവസ്ഥയിൽ ഈ ജീവിക്കു സാധിക്കും. തൊലിയിലുള്ള ചില പ്രത്യേക പേശികളുടെ പ്രവർത്തനം മൂലം ഈ മുള്ളുകളെ ഇഷ്ടാനുസരണം നിവർത്തിനിറുത്തുവാനും മടക്കിവൈക്കുവാനും സാധിക്കും. ഈ പ്രത്യേകതയാൽ ഇരയെ വരിഞ്ഞു മുറുക്കി കൊല്ലുന്ന പാമ്പുകളിൽ നിന്നുപോലും പന്തെലി സുരക്ഷിതനാണ്. പ്രാണികൾ, മൊളസ്കുകൾ ഇഴജന്തുക്കൾ, പുഴുക്കൾ, ചെറിയ റോഡന്റുകൾ തുടങ്ങിയവയാണ് ഇവയുടെ ഭക്ഷണം. അഗ്രം കൂർത്തതോ മുനകളുള്ളതോ ആയ 36 പല്ലുകൾ ഇരപിടിക്കാൻ സഹായകമാണ്. വയലുകളിലും മറ്റും കാണുന്ന ഉപദ്രവകാരികളായ ജീവികളെ തിന്നൊടുക്കുന്ന പന്തെലികൾ യഥാർഥത്തിൽ മനുഷ്യന് ഏറ്റവും വലിയ ഉപകാരികളാകുന്നു. എന്നാൽ തറയിൽ കൂടുണ്ടാക്കി മുട്ടയിടുന്ന പക്ഷികളുടെ (pheasants, partridges, quail, etc.) മുട്ടകൾ തിന്നു നശിപ്പിക്കുന്നതിനാൽ വന്യജീവി സംരക്ഷണ കേന്ദ്രങ്ങളിൽ ഇൻസെക്റ്റിവോറുകളെ വളരാൻ സമ്മതിക്കാറില്ല.

രാത്രിസഞ്ചാരികളായ പന്തെലികൾ കുറ്റിക്കടുകളിലോ വൃക്ഷപ്പൊത്തുകളിലോ പറകളുടെ വിടവുകളിലോ പകൽസമയം കഴിച്ചുകൂട്ടുന്നു. പമ്പിൻ വിഷം പന്തെലികളെ ബാധിക്കുന്നില്ല എന്നതാണ് ഇതിന്റെ സവിശേഷത.

30 മുതൽ 49 വരെ ആഴ്ച്ചകളാണ് ഇവകളുടെ ഗർഭകാലം. ഒരു പ്രസവത്തിൽ രണ്ടുമുതൽ ഏഴുവരെ കുഞ്ഞുങ്ങൾ ഉണ്ടായിരിക്കും. ജനിക്കുമ്പോൾ കുഞ്ഞുങ്ങൽക്ക് കാഴ്ച്ചശക്തി ഉണ്ടായിരിക്കുകയില്ല. അവയുടെ ശരീരം മൃദുവായ മുള്ളുകളാൽ ആവർണം ചെയ്യപ്പെട്ടിരിക്കും. കുഞ്ഞുങ്ങൾക്ക് കാഴ്ച്ചയിൽ മാതാപിതാക്കളെപ്പോലെയാകാൻ ഒരു മാസത്തെ വളർച്ച വേണ്ടിവരും. എന്നാൽ ഇവയ്ക്ക് ഉരുണ്ട് പന്തുപോലെ ആകാനുള്ള കഴിവുണ്ടാവില്ല. ഈ കഴിവ് വളർച്ചയെത്തിയ ശേഷമേ കൈവരുന്നുള്ളു.

എറിനേസീഡേ (Erinaceidae) കുടുംബത്തിൽപ്പെടുന്ന വിവിധയിനം പന്തെലികളിൽ മിക്കവയ്ക്കും ഈ സ്വഭാവവിശേഷങ്ങൾ എല്ലാം ഉണ്ടായിരിക്കും. "എറിനേഷ്യസ് യൂറോപ്യസ്" (Erinaceus europeus) "എറിനേഷ്യസ് റുമാനിക്കസ്" (Erinaceus roumanicus) എന്നിവ യൂറോപ്പിൽ കാണുന്ന രണ്ടു പ്രധാന സ്പീഷീസുകളാണ്. ഏഷ്യയിലും ആഫ്രിക്കയിലും കാണപ്പെടുന്നത് മറ്റുചില സ്പീഷീസുകളാണ്. ഇന്ത്യയിലും ഏഷ്യയുടെ തെക്കുകിഴക്കേ ഭാഗങ്ങളിലും കാണപ്പെടുന്നത് ഒരിനത്തിന് നീണ്ട വാലും എലിയുടെ ആകൃതിയുമാണുള്ളത്. ഇവ ജിംനൂറ (gymnura) എന്ന പേരിൽ അറിയപ്പെടുന്നു. മൂൺറാറ്റ് (moonrat) എന്ന പ്രത്യേക സ്പീഷീസിന് (Echinosorex gymnura) 30 സെന്റീമീറ്ററിലേറെ നീളമുണ്ട്. എന്നാൽ ഇവയ്ക്കു വാൽ കാണാറില്ല.
ഇവ സോറിസിഡേ (Soricidae) കുടുംബത്തിൽ പെട്ടവയാണ്. ഈ കുടുംബത്തിൽ 170-ഓളം സ്പീഷീസുകളുണ്ട്. എന്നാൽ ഈ ജീവികൾ പൊതുവേ ചെറുതായതിനാൽ അധികം ശ്രദ്ധിക്കപ്പെടാറില്ല. അക്കാരണം കൊണ്ടുതന്നെ അടുത്തകാലം വരെ ഇതിനെ കുറിച്ച് അധികമൊന്നും അറിഞ്ഞിരുന്നുമില്ല. രാപകൽ ഭേദമില്ലാതെ ഉദ്ദേശം മുമ്മൂന്നു മണിക്കൂർ ഇടവിട്ടു ഭക്ഷണം കഴിക്കുകയും അതുകഴിഞ്ഞു വിശ്രമിക്കുകയും ചെയ്യുന്ന ഒരു പ്രത്യേക ജീവിതരീതിയാണ് ഇതിന്റേത്.

ഈ ജീവികൾ വലരെ ചെറുതാണ്. എങ്കിലും വല്ലാത്തക്രൂതയുള്ള കൂട്ടത്തിലാണ്. എപ്പോൾ വേണമെങ്കിലും ശത്രുക്കളെ കടിച്ചു മുറിവേൽപ്പിക്കാൻ തയ്യാറാണ്. പല്ലുകളുടെ എണ്ണം പന്തെലികളുടേതിനെക്കാൾ കുറവാണെങ്കിലും ആകൃതിയിൽ അവയോട് സാമ്യമുള്ളതാണ്. മാത്രമല്ല വളരെയധികം മൂർച്ചയുള്ളതുമാണ്. ഇതിന് സാമാന്യം നീളത്തിൽ വാലുണ്ടായിരിക്കും. തുടഭാഗത്തുള്ള ഒരു ഗ്രന്ധിയിൽനിന്നു പുറപ്പെടുന്ന ദുർഗന്ധമാണ് ഇതിന്റെ ഏക പ്രധിരോധ മാർഗ്ഗം. മിക്കവാറും ജീവികളെല്ലാം ഈ ഗന്ധം കാരണം ഇതിന്റെ മാംസം ഭക്ഷിക്കാറില്ല. എന്നാൽ മൂങ്ങ, അണലി, കൊക്ക് തുടങ്ങിയവ ഇവയെ ഭക്ഷിക്കുന്നത് അപൂർവമല്ല.
ഈ കുടുംബത്തിലെ അംഗങ്ങളെ ചുവന്ന പല്ലുള്ളവ (red-toothed) എന്നും വെളുത്ത പല്ലുള്ളവ (white-toothed) എന്നും രണ്ടായി തരംതിരിച്ചിരികുന്നു. യൂറോപ്പിലെ കോമൺ ഷ്രൂ (Sorex araneus) ആദ്യത്തെ ഇനത്തിൽ പെടുന്നു. അഞ്ചു സെന്റീമീറ്റർ മുതൽ 6.5 സെന്റീമീറ്റർ വരെ നീളവും 3.75 സെന്റീമീറ്റർ നീളത്തിൽത്തിൽ വാലുമുള്ള ഇത് ഏഷ്യയുടെ വടക്കുഭാഗങ്ങളിലും സാധാരണമാണ്. ഇതിന്റെ ശരീരത്തിനു പൊതുവെ തവിട്ടു നിറമാണുള്ളത്. മറ്റെല്ലാ അംഗങ്ങളെയുംപോലെ ഇതും ഒറ്റയ്ക്കുതന്നെ ജീവിക്കുന്നു. ഇണചേരുമ്പൾ മാത്രമേ ഒന്നിച്ചു ചേരാറുള്ളു.

തറയിൽ മാളമുണ്ടാക്കി ഇലകളും മറ്റും വച്ച് പെൺഷ്രൂ കൂടുണ്ടാക്കുന്നു. 13 മുതൽ 20 ദിവസം വരെയാണ് ഇതിന്റെ ഗർഭകാലം ഒരു പ്രസവത്തിൽ അഞ്ചു മുതൽ പത്തു വരെ കുഞ്ഞുങ്ങള്ളുണ്ടാവും. മേയ് മുതൽ ജൂലൈ വരെയുള്ള ഏതുമാസത്തിലും ഇവ പ്രസവിക്കും. തള്ളഷ്രൂവിന് ആറു മുലകണ്ണുകൾ (teats) ഉണ്ടായിരിക്കും. 

ശീതകാലത്തും ഉഷ്ണകാലത്തും ഒരുപോലെ ഉത്സാഹപൂർവ്വം പ്രാണികളെ തേടിനടന്ന് ഇരപിടിക്കുന്ന ഇവ ഒരു സാധാരണ കാഴ്ചയാണ്. ഇവയ്ക്കു ശിശിര നിദ്ര പതിവില്ല. 

മറ്റൊരിനമാണ് ഇഗ്മി ഷ്രൂ. ഇത് യൂറോപ്പിലെങ്ങും കാണപ്പെടുന്നു. ഇതു കോമൺ ഷ്രൂവിനെ ക്കാളും ചെറുതായിരിക്കും. ആൽപ്സ് പർവ്വതനിരകളിൽ കാണപ്പെടുന്ന ഒരിനമാണ് ആൽപൈൻ ഷ്രൂ (Sorex alppinus). വടക്കേ അമേരികയിൽ കാണപ്പെടുന്നവയിൽ പ്രധാനയിനങ്ങൾ തഴെ പറയുന്നവയാണ്.
എന്നിവയാണ്

വെളുത്ത പല്ലുള്ളവയിൽ "ക്രോസിഡൂറ റസൂല" (Crocidura russula) യ്ക്ക് ഉദ്ദേശം 7.5 സെന്റീമീറ്റർ നീളവും 3.75 സെന്റീമീറ്റർ വാലും ഉണ്ട്. സാധാരണയായി ഇവ കാണപ്പെടുന്നത് സൈബീരിയയുടെ ചിലഭാഗങ്ങൾ, മധ്യേഷ്യ, മധ്യയൂറൊപ്, മെഡിറ്ററേനിയൻ തീരം എന്നിവിടങ്ങളിലാണ്. ആഫ്രിക്കയിലും മറ്റും കാണപ്പെടുന്ന ഇതിന്റെ ചില വർഗങ്ങൾക്ക് ഏകദേശം ഒരെലിയോളം വലിപ്പം കാണും ഒരു പ്രത്യേക ഗന്ധമുള്ള ഇവയെ "മസ്ക് റാറ്റ്" എന്നു വിശേഷിപ്പിക്കാറുണ്ട്. എന്നാൽ ഇവ യഥാർഥ മസ്ക്റാറ്റുകളിൽ നിന്നും തികച്ചും വ്യത്യസ്തമാണ്. ചുവന്ന പല്ലുള്ളവയെക്കാൾ ഇവ പല കാര്യത്തിലും വ്യത്യസ്തരാകുന്നു. തോട്ടങ്ങളിലും വയലുകളിലും സാധാരണയായി സന്ദർശിക്കാറുള്ള ഈ ജീവികൾ തണുപ്പുകാലം വന്നെത്തുന്നതോടെ കളപ്പുരകളിൽ അഭയം തേടുന്നതായി കാണാം. പ്രത്യേക ഗന്ധമൂലമാണ് ഇവ മസ്കുറാറ്റുകളായി തെറ്റിദ്ധരിക്കപ്പെടുന്നത്. ലോകത്തുള്ളതിലേക്കും ഏറ്റവും ചെറിയ സസ്തനികളാണിവ.



</doc>
<doc id="232917" url="https://ml.wikipedia.org/wiki?curid=232917" title="ഫാരഡ്">
ഫാരഡ്

അന്താരാഷ്ട്ര ഏകകവ്യവസ്ഥയിൽ ധാരിതയുടെ (കപ്പാസിറ്റൻസ്) ഏകകമാണ് ഫാരഡ്. മൈക്കിൾ ഫാരഡെയുടെ ബഹുമാനാർത്ഥം നൽകിയതാണ് ഈ പേര്. F എന്ന ചിഹ്നമാണ് ഫാരഡിന് നൽകാറുള്ളത്

ഒരു ചാലകം ഒരു കുളൂം ചാർജിനാൽ ചാർജ് ചെയ്യപ്പെടുമ്പോൾ അതിന്റെ പൊട്ടൻഷ്യൽ ഒരു വോൾട്ട് കൂടിയാൽ ആ ചാലകത്തിന്റെ കപ്പാസിറ്റൻസ് ഒരു ഫാരഡ് ആയിരിക്കും
ലാറ്റിമർ ക്ലാർക്ക് എന്നയാളാണ് 1861 ൽ മൈക്കൽ ഫാരഡെയുടെ ബഹുമാനാർത്ഥം ഈ പേര് നിർദ്ദേശിച്ചത്. എന്നാൽ ചാർജിന്റെ യൂണിറ്റായിട്ടായിരുന്നു നിർദ്ദേശം
1 ഫാരഡ് എന്നത് വളരെ കൂടിയ അളവാണ്. സാധാരണ കപ്പാസിറ്റുകളുടെ ധാരിത മൈക്രോഫാരഡുകളിലും മറ്റുമാണ് വരുന്നത്. പൈക്കോഫാരഡ് (pF), മൈക്രോഫാരഡ് (μF) എന്നിവയാണ് സാധാരണ ഉപയോഗത്തിൽ വരുന്ന അളവുകൾ. സൂപ്പർ കപ്പാസിറ്ററുകളുടെ വരവോടെ മില്ലിഫാരഡ് (mF), ഫാരഡ് (F) എന്നീ യൂണിറ്റുകളും ഉപയോഗിച്ചുവരുന്നു.


</doc>
<doc id="232924" url="https://ml.wikipedia.org/wiki?curid=232924" title="ധാരിത">
ധാരിത

ഒരു വസ്തുവിന് വൈദ്യുതചാർജിനെ സൂക്ഷിക്കാനുള്ള കഴിവിനെയാണ് ധാരിത അഥവാ കപ്പാസിറ്റൻസ് എന്നു പറയുന്നത്. ചാർജുചെയ്യാവുന്ന എല്ലാ വസ്തുക്കൾക്കും കപ്പാസിറ്റൻസ് ഉണ്ട്. വൈദ്യുതചാർജിനെ സംഭരിച്ചുവയ്ക്കാവുന്ന ഏറ്റവും മികച്ച ഉപകരണമാണ് കപ്പാസിറ്റർ. ഫാരഡ് ആണ് കപ്പാസിറ്റൻസിന്റെ യൂണിറ്റ്.
എന്ന സമവാക്യം ഉപയോഗിച്ച് കപ്പാസിറ്റൻസിനെ നിർവ്വചിക്കാം. കപ്പാസിറ്റൻസ് = വൈദ്യുതചാർജ്/വൈദ്യുത പൊട്ടെൻഷ്യൽ


</doc>
<doc id="232930" url="https://ml.wikipedia.org/wiki?curid=232930" title="പ്രിസം">
പ്രിസം

കടന്നുപോകുന്ന പ്രകാശത്തിന് പ്രകീർണനം സംഭവിക്കുന്ന ഒരു പ്രകാശിക ഉപകരണമാണ് പ്രിസം. മൂന്നുവശങ്ങളുള്ള ത്രികോണ പ്രിസമാണ് ഇതിൽ മുഖ്യം. പ്രകാശത്തിന് അപവർത്തനം ഉണ്ടാക്കുകയാണ് പ്രിസം ചെയ്യുന്നത്. തന്മൂലം പ്രകാശത്തിന്റെ ഗതിക്ക് മാറ്റം വരുന്നു. പ്രകാശത്തിന്റെ തരംഗദൈർഘ്യത്തിന് അനുസരിച്ചാണ് അപവർത്തനം സംഭവിക്കുക. ധവളപ്രകാശം കടന്നുപോകുമ്പോൾ ഓരോ നിറത്തിനും അതിന്റെ തരംഗദൈർഘ്യം അനുസരിച്ച് വ്യത്യസ്ത അപവർത്തനം സംഭവിക്കുകയും ധവളപ്രകാശം അതിന്റെ ഘടകവർണ്ണങ്ങളായി വേർതിരിയുകയും ചെയ്യുന്നു.

വിവിധ പ്രകാശിക ഉപകരണങ്ങളിൽ പ്രിസം ഉപയോഗിക്കുന്നു. പെരിസ്കോപ്പ്, ബൈനോക്കുലർ, സ്പെക്ട്രോമീറ്റർ തുടങ്ങിയവയിൽ പ്രിസങ്ങൾ ഉപയോഗിക്കുന്നുണ്ട്. 


</doc>
<doc id="232938" url="https://ml.wikipedia.org/wiki?curid=232938" title="പാശ്ചാത്യശീശ്മ">
പാശ്ചാത്യശീശ്മ

1378 മുതൽ 1417 വരെ റോമൻ കത്തോലിക്കാ സഭയുടെ ഉന്നതതലത്തിൽ നിലനിന്നിരുന്ന പിളർപ്പാണ് പാശ്ചാത്യശീശ്മ (Western Schism) എന്നറിയപ്പെടുന്നത്. പതിനാലാം നൂറ്റാണ്ടിൽ ഫ്രാൻസിലെ അവിഞ്ഞോണിൽ ഏഴു ദശകത്തോളം ദീർഘിച്ച മാർപ്പാപ്പാമാരുടെ "ബാബിലോൺ പ്രവാസത്തിന്റെ" സമാപ്തിയാണ് ഇതിന് അവസരമൊരുക്കിയത്. മാർപ്പാപ്പായുടെ ആസ്ഥാനമെന്ന റോമിന്റെ നില പുന:സ്ഥാപിക്കപ്പെട്ട് രണ്ടു വർഷത്തിനകം, കർദ്ദിനാൾ സംഘത്തിലെ ഫ്രെഞ്ച് ഭൂരിപക്ഷം സ്വന്തം നാട്ടുകാരനായ മറ്റൊരു മാർപ്പാപ്പയെ തെരഞ്ഞെടുത്ത് അവിഞ്ഞോണിൽ വാഴിച്ചതോടെ കത്തോലിക്കാസഭടെ പരമാദ്ധ്യക്ഷസ്ഥാനത്തിന് രണ്ട് അവകാശികളെന്ന അവസ്ഥയായി. വിശ്വാസസത്യങ്ങളുമായോ ദൈവശാസ്ത്രസമസ്യകളുമായോ ബന്ധമില്ലാതിരുന്ന ഈ ചേരിതിരിവിൽ പ്രാദേശികസഭകളുടെ ചായ്‌വ്, രാഷ്ട്രീയപരിഗണനകളെ ആശ്രയിച്ചിരുന്നു. നാലു ദശാബ്ദക്കാലം നിലനിന്ന ശീശ്മയുടെ അവസാനഘട്ടത്തിൽ മാർപ്പാപ്പാ സ്ഥാനത്തിന് മൂന്ന് അവകാശവാദികളുണ്ടായി. തെക്കുപടിഞ്ഞറൻ ജർമ്മനിയിലെ കോൺസ്റ്റൻസിൽ കൂടിയ സഭാസമ്മേളനം 1417-ൽ ഈ ഭിന്നിപ്പിന് അറുതിവരുത്തി. എങ്കിലും മാർപ്പാപ്പാമാരുടെ 67 വർഷക്കാലത്തെ അവിഞ്ഞോൺ വാഴ്ചയും അതിനെ തുടർന്നു നാല്പതു വർഷം ദീർഘിച്ച പാശ്ചാത്യശീശ്മയും, മതപരമായ അധികാരസ്ഥാനങ്ങൾക്ക് സാമാന്യജനങ്ങൾക്കിടയിൽ ഉണ്ടായിരുന്ന ബഹുമാന്യത കുറച്ച്, ഒരു നൂറ്റാണ്ടിനു ശേഷമുണ്ടായ പ്രൊട്ടസ്റ്റന്റ് നവീകരണത്തിനു വഴിയൊരുക്കി.

ഫ്രെഞ്ചുകാരനായ ക്ലെമന്റ് അഞ്ചാമൻ 1305-ൽ മാർപ്പാപ്പ സ്ഥാനത്തേക്കു തെരഞ്ഞെടുക്കപ്പെട്ടതിനെ തുടർന്ന് 1309 മുതൽ ഫ്രാൻസിലെ അവിഞ്ഞോൺ നഗരത്തിൽ മാർപ്പാപ്പാമാർ ചെലവഴിച്ച 67 വർഷക്കാലത്തെ "ബാബിലോൺ പ്രവാസം" ആണ് പാശ്ചാത്യക്രിസ്തീയതയെ നെടുകെ വിഭജിച്ച ഈ ശീശ്മക്ക് വഴിതുറന്നത്. ക്ലെമന്റ് അഞ്ചാമന്റെ പിൻഗാമികളായ ജോൺ ഇരുപത്തിരണ്ടാമൻ, ബെനഡിക്ട് പന്ത്രണ്ടാമൻ, ക്ലെമന്റ് ആറാമൻ, ഇന്നസന്റ് ആറാമൻ, അർബൻ അഞ്ചാമൻ, ഗ്രിഗോരിയോൻ പതിനൊന്നാമൻ എന്നീ മാർപ്പാപ്പാമാരുടേയും ആസ്ഥാനം അവിഞ്ഞോൺ ആയിരുന്നു. ഫ്രെഞ്ചുകാരായിരുന്ന അവർ, ഫ്രെഞ്ചു രാജാധികാരത്തിന് അധീനരും ഫ്രാൻസിന്റെ രാഷ്ട്രീയ താത്പര്യങ്ങൾ സംരക്ഷിക്കുന്നവരുമായി. ഇതര രാജ്യങ്ങളിൽ മാർപ്പാപ്പാമാരുടെ സ്വാധീനം ക്ഷയിക്കാൻ ഇത് ഇടയാക്കി. നൂറ്റാണ്ടുകളായി പാശ്ചാത്യക്രിസ്തീയതയുടെ ആസ്ഥാനമായി കരുതപ്പെട്ടിരുന്ന റോമാനഗരം അവഗണിക്കപ്പെട്ടും ക്ഷയിച്ചും കിടന്നു. അവിഞ്ഞോൺ പാശ്ചാത്യലോകത്തെ ധാർമ്മികകേന്ദ്രം എന്നതിനൊപ്പം അഴിമതിയുടെ കൂടി കേന്ദ്രമാണെന്ന പരാതിയും ഉയർന്നു. ഈ അവസ്ഥ അവസാനിച്ചു കാണാനുള്ള ആഗ്രഹം ക്രൈസ്തവലോകത്തെമ്പാടും സജീവമായി. സിയെനായിലെ കത്രീനയേയും സ്വീഡനിലെ ബ്രിജീത്തയേയും പോലുള്ള വിശുദ്ധാത്മാക്കളും റോം വീണ്ടും കത്തോലിക്കാ സഭയുടെ ആസ്ഥാനമായിക്കാണാൻ ആഗ്രഹിച്ചു. ഈ അഭ്യർത്ഥനകളുടേയും രാഷ്ട്രീയസാഹചര്യങ്ങളുടേയും പ്രേരണയിൽ ഗ്രിഗോരിയോസ് പതിനൊന്നാമൻ മാർപ്പാപ്പ 1376-ൽ അവിഞ്ഞോൺ വിട്ട് റോമിലെത്തി.

1378-ൽ ഗ്രിഗോരിയോസ് പതിനൊന്നാമൻ മാർപ്പാപ്പ മരിക്കുമ്പൊൾ, പിൻഗാമിയെ തെരഞ്ഞെടുക്കാൻ ചുമതലപ്പെട്ട കർദ്ദിനാൾസംഘത്തിൽ മൂന്നിൽ-രണ്ടു ഭാഗം ഫ്രെഞ്ചുകാരായിരുന്നു. പുതിയ മാർപ്പാപ്പ ഇറ്റലിക്കാരനായിരിക്കണമെന്ന ആഗ്രഹം റോമിലെ നേതാക്കൾ കർദ്ദിനാളന്മാരെ അറിയിച്ചു. സമ്മേളസ്ഥലം വളഞ്ഞിരുന്ന റോമിലെ ആൾക്കൂട്ടം, തീരുമാനം മറുത്തായാൽ കർദ്ദിനാളന്മാർക്ക് അപകടമുണ്ടാകുമെന്ന സൂചനയും നൽകി. ഈ സാഹചര്യത്തിൽ ഇറ്റലിയിലെ നേപ്പിൾസുകാരനായ അർബൻ ആറാമൻ മാർപ്പാപ്പാ ആയി തെരഞ്ഞെടുക്കപ്പെട്ടു. വിദ്യാസമ്പന്നനും ആദർശവാനും എങ്കിലും തീരെ നയചാതുരി ഇല്ലാത്ത ക്ഷിപ്രകോപി ആയിരുന്നു പുതിയ മാർപ്പാപ്പ. സഭാഘടനയിൽ സമൂലമായ പരിഷ്കാരങ്ങൾ നടപ്പാക്കാൻ തീരുമാനിച്ച അദ്ദേഹം കർദ്ദിനാളന്മാരുടെ ഉപദേശം അവഗണിക്കുകയും അവരെ പരസ്യമായി ശകാരിക്കുകയും ചെയ്തു. ക്രൂദ്ധരായ കർദ്ദിനാളന്മാർ റോം വിട്ടുപോയി മദ്ധ്യ ഇറ്റലിയിലെ അനാഗ്നി നഗരത്തിൽ സമ്മേളിച്ചു. റോമിലെ ആൾക്കൂട്ടത്തിന്റെ ഭീഷണിയിൽ നടന്നതാണെന്ന ന്യായം പറഞ്ഞ് അർബൻ ആറാമന്റെ തെരഞ്ഞെടുപ്പ് അസാധുവായി പ്രഖ്യാപിച്ച അവർ അദ്ദേഹത്തെ മതവിരുദ്ധനും അന്തിക്രിസ്തുവുമായി മുദ്രകുത്തി. അദ്ദേഹത്തിനു പകരം അവർ, ഫ്രാൻസിലെ രാജാവിന്റെ ബന്ധുവായിരുന്ന ജനീവയിലെ റോബർട്ടിനെ മാർപ്പാപ്പ ആയി തെരഞ്ഞെടുത്തു. അദ്ദേഹം ക്ലെമന്റ് ഏഴാമൻ എന്ന പേരിൽ അവിഞ്ഞോൺ ആസ്ഥാനമാക്കി ഭരണം തുടങ്ങിയതോടെ 'പാശ്ചാത്യശീശ്മ' ആരംഭിച്ചു.

ഈ തർക്കത്തിൽ പാശ്ചാത്യക്രിസ്തീയതയിലെ പ്രദേശികസഭകളു ചായ്‌വ് അവരുടെ രാഷ്ട്രീയപരിഗണനകൾ അനുസരിച്ചിരുന്നു. പൊതുവേ ഇറ്റലി, ഇംഗ്ലണ്ട്, ജർമ്മനി, പോളണ്ട്, ബൊഹീമിയ, ഹങ്കറി, പോർച്ചുഗൽ എന്നീ നാടുകൾ റോമിലെ മാർപ്പാപ്പയെ പിന്തുണച്ചു. ഫ്രാൻസ്, സ്പെയിൻ, സ്കോട്ട്ലണ്ട്, എന്നിവിടങ്ങൾ അവിഞ്ഞോൺ-പക്ഷപാതികളായി. ക്രൈസ്തവലോകത്തെ ഈ പിളർപ്പിൽ ഇരുപക്ഷവും എതിർപക്ഷികളെ വേദവിപരീതക്കാരും, ദൈവദോഷികളും, സഭാഭ്രഷ്ടരുമായി മുദ്രകുത്തി. എതിർപക്ഷത്തെ പുരോഹിതന്മാരിൽ നിന്നു സ്വീകരിക്കുന്ന കൂദാശകൾ അസാധുവാണെന്നും എതിരാളികളുടെ കുമ്പസാരത്തിനും ജ്ഞാനസ്നാനത്തിനും പാപവിമോചനശക്തി ഇല്ലാത്തതിനാൽ വിശ്വാസികൾ നിത്യനാശത്തിന്റെ ഭീഷണിയിലാണെന്നും ഇരുപക്ഷവും കരുതി.

കർദ്ദിനാൾ സംഘത്തിൽ പിന്തുണ തീരെ ഇല്ലാതായ അർബൻ ആറാമൻ പുതിയ കർദ്ദിനാളന്മാരെ വാഴിച്ചു. അവരിൽ ചിലർ തനിക്കെതിരെ നീങ്ങുന്നുവെന്നറിഞ്ഞ അദ്ദേഹം അവരിൽ ഏഴു അറസ്റ്റു ചെയ്യിച്ചു വധശിക്ഷ നൽകി. 1380-ൽ അർബൻ ആറാമൻ മരിച്ചു. അദ്ദേഹത്തിന്റെ പുതിയ കർദ്ദിനാളന്മാരിൽ അവശേഷിച്ചിരുന്ന 14 പേർ അവരിലൊരാളായ ബോണിഫേസ് എട്ടാമനെ റോമിൽ മാർപ്പാപ്പയാക്കി. 1394-ൽ ക്ല്ലെമന്റ് ഏഴാമൻ അവിഞ്ഞോണിൽ മരിച്ചപ്പോൾ ബെനഡിക്ട് പതിമൂന്നാമൻ അദ്ദേഹത്തിന്റെ പിൻഗാമിയായി.

അതിനിടെ, ശീശ്മയുടെ പ്രക്ഷുബ്ധസാഹചര്യത്തിൽ ജൂബിലി വർഷമായ 1400-ആണ്ടിൽ റോം സന്ദർശിക്കാൻ കഴിയാത്ത തീർത്ഥാടകരിൽ നിന്ന്, റോമിലേക്കുള്ള യാത്രച്ചെലവു സംഭാവനയായി വാങ്ങി പൂർണ്ണദണ്ഡവിമോചനം നൽകാൻ ബോണിഫസ് മാർപ്പാപ്പ പിരിവുകാരെ നിയോഗിച്ചു. തീർത്ഥാടകരുടെ വരവു മുടങ്ങിയതിലും സംഭാവനപിരിവിലെ തിരിമറികളിലും രോഷാകുലരായ റോമിലെ പൗരാവലി ലഹളകൂട്ടിയപ്പോൾ ബോണിഫസിന് വത്തിക്കാനു പുറത്ത് അഭയം തേടേണ്ടി വന്നു. 1404-ൽ ബോണിഫസ് എട്ടാമൻ മരിച്ചപ്പോൾ ഇന്നസെന്റ് ഏഴാമൻ അദ്ദേഹത്തിന്റെ പിൻഗാമിയായി. 1406-ൽ ഗ്രിഗോരിയോസ് പന്ത്രണ്ടാമൻ അദ്ദേഹത്തിന്റെ പിൻഗാമിയായി.

റോമിലേയും അവിഞ്ഞോണിലേയും മാർപ്പാപ്പമാരെ ഒരേസമയം സ്ഥാനത്യാഗം ചെയ്യിച്ചു പ്രശ്നം പരിഹരിക്കാനുള്ള ശ്രമങ്ങൾ വിജയിച്ചില്ല. ഈ സാഹചര്യത്തിൽ ഫ്രാൻസും അവിഞ്ഞോണിലെ കർദ്ദിനാളന്മാരും ബെനഡിക്ടിനുള്ള പിന്തുണ പിൻവലിച്ചെങ്കിലും അദ്ദേഹം അധികാരമൊഴിയാതെ സ്പെയിനിൽ അഭയം തേടി. റോമിലെ കർദ്ദിനാൾസംഘത്തിൽ പലരും ഗ്രിഗോരിയോസിനെ പിന്തുണക്കുന്നതും നിർത്തിയതോടെ ഇരുപക്ഷത്തേയും കർദ്ദിനാളന്മാർ സംയുക്തമായി, ഇറ്റലിയിലെ പിസാ നഗരത്തിൽ ഒരു സഭാസമ്മേളനം വിളിച്ചുകൂട്ടി. പരമാദ്ധ്യക്ഷതലത്തിൽ സഭക്ക് നഷ്ടപ്പെട്ടിരുന്ന ദിശാബോധം പുനഃസ്ഥാപിക്കാനുള്ള അധികാരവും ചുമതലയും സഭാസമൂഹത്തിനാണെന്ന വാദമായിരുന്നു ഈ തീരുമാനത്തിനു പിന്നിൽ പ്രവർത്തിച്ചത്.

1409-ൽ പിസായിൽ ചേർന്ന സമ്മേളനം അലക്സാണ്ടർ അഞ്ചാമനെ പുതിയ മാർപ്പാപ്പ ആയി തെരഞ്ഞെടുത്തു. എങ്കിലും ഗ്രിഗൊരിയോസ് പന്ത്രണ്ടാമനും ബെനഡിക്ട് പതിമൂന്നാമനും സ്ഥാനമൊഴിയാൻ വിസമ്മതിച്ചു. അങ്ങനെ മൂന്നു മാർപ്പാപ്പാമാർ എന്ന നിലയിൽ ഭിന്നത കൂടുതൽ സങ്കീർണ്ണമായി. പ്രശ്നത്തിന്റെ ശാശ്വതപരിഹാരത്തിനായി ഉടൻ ഒരു സാർവത്രികസമ്മേളനം വിളിച്ചുകൂട്ടാനും പിസായിലെ സമ്മേളനം അവിടെ തെരഞ്ഞെടുക്കപ്പെട്ട മാർപ്പാപ്പയോട് ആവശ്യപ്പെട്ടിരുന്നു. എന്നാൽ അലക്സാണ്ടർ അഞ്ചാൻ മരിച്ചതിനെ തുടർന്ന് അദ്ദേഹത്തിന്റെ പിൻഗാമിയായിർന്ന ജോൺ ഇരുപത്തിമൂന്നാമൻ, സമ്മേളം വിളിച്ചുകൂട്ടുന്നത് താമസിപ്പിക്കാൻ എല്ലാ കൗശലവും പ്രയോഗിച്ചു.

ഒടുവിൽ രാഷ്ട്രീയസമ്മർദ്ദം മൂലം പുതിയ സഭാസമ്മേളനം വിളിച്ചുകൂട്ടാൻ ജോൺ ഇരുപത്തിമൂന്നാമൻ നിർബ്ബന്ധിതനായി. തെക്കൻ ജർമ്മനിയിലെ കോൺസ്റ്റൻസ് നഗരത്തിൽ 1414 നവംബർ 5-ന് അദ്ദേഹം സഭാസമ്മേളനം ഔപചാരികമായി തുറന്നു. എന്നാൽ സമ്മേളനം തനിക്കെതിരെ തിരിയുമെന്നുറപ്പായപ്പോൾ ജോൺ ഇരുപത്തിമൂന്നാമൻ കോൺസ്റ്റൻസിൽ നിന്ന് ഒളിച്ചോടി.


</doc>
<doc id="232939" url="https://ml.wikipedia.org/wiki?curid=232939" title="ഉൽക്കമഴ">
ഉൽക്കമഴ

ഭൂമിയുടെ അന്തരീക്ഷത്തിലേക്ക് വളരെയധികം ഉൽക്കകൾ കടന്ന് കത്തിയമരുന്ന പ്രതിഭാസമാണ് ഉൾക്കാമഴ. രാത്രി ആകാശത്താണ് ഈ കാഴ്ച പലപ്പോഴും ദൃശ്യമാകുന്നത്. ഭൂമി ഏതെങ്കിലും വാൽനക്ഷത്രത്തിന്റെയോ മറ്റൊ പരിക്രമണപഥത്തിലൂടെ കടന്നുപോകുമ്പോഴാണ് സാധാരണഗതിയിൽ ഉൽക്കാമഴ കാണപ്പെടാറ്. അപൂർവ്വം ചില സമയങ്ങളിൽ ഉൽക്കകൾ കത്തിത്തീരാതെ ഭൂമിയിൽ എത്താറുമുണ്ട്. എല്ലാ വർഷവും മുടങ്ങാതെ നടക്കുന്ന ഉൽക്കാവർഷങ്ങളും ഉണ്ട്. 
2013 ഫെബ്രുവരി 15 ന് റഷ്യയിലുണ്ടായ ഉൽക്കാമഴയിൽ 400 ഓളം പേർക്ക് പരിക്കേറ്റിരുന്നു. ഉൽക്കാമഴയെത്തുടർന്നുണ്ടായ സമ്മർദ്ധതരംഗങ്ങൾ മൂലം ജനൽചില്ലുകളും മറ്റും പൊട്ടിത്തെറിച്ചാണ് കൂടുതൽപേർക്കും പരിക്കേറ്റത്


</doc>
<doc id="232943" url="https://ml.wikipedia.org/wiki?curid=232943" title="ദൂധ്സാഗർ വെള്ളച്ചാട്ടം">
ദൂധ്സാഗർ വെള്ളച്ചാട്ടം

ഗോവ സംസ്ഥാനത്തിലെ ഒരു വെള്ളച്ചാട്ടമാണ് ദൂധ്സാഗർ (ഇംഗ്ലീഷ്: Dudhsagar Falls, ഹിന്ദി: दूधसागर जलप्रपात ). 1017 അടി ഉയരമുള്ള ഈ വെള്ളച്ചാട്ടം മാണ്ഡവി നദിയിലാണുള്ളത്. ഗോവയുടെ തലസ്ഥാനമായ പനാജിയിൽ നിന്നും 60 കി.മീ അകലെയായാണ് ദൂധ്സാഗർ സ്ഥിതിചെയ്യുന്നത്. "പാൽക്കടൽ" എന്നാണ് ദൂധ്സാഗർ എന്ന വാക്കിനർത്ഥം.

മഴക്കാലത്ത് ശക്തിപ്രാപിക്കുന്നതിനാൽ ഈ വെള്ളച്ചാട്ടത്തിലേക്കുള്ള പ്രവേശനം താൽക്കാലികമായി നിഷേധിക്കാറുണ്ട്. ഒക്ടോബറോടെ പ്രവേശനം പുനഃസ്ഥാപിക്കും. ഇന്ത്യയിലെതന്നെ ഏറ്റവും മനോഹരമായ വെള്ളച്ചാട്ടങ്ങളിൽ ഒന്നാണ് ദൂധ്സാഗർ. ഉയരത്തിന്റെ കാര്യത്തിൽ ഇന്ത്യയിൽ 5ആമതും ലോകത്തിൽ 227ആമതുമാണ് ദൂധ്സാഗറിന്റെ സ്ഥാനം.അനേകം ഘന.അടി വെള്ളമാണ് ഈ ജലപാതത്തിലൂടെ വർഷകാലത്ത് ഉഴുകുന്നത്. ഗോവയിലെ പ്രകൃതി സൗന്ദര്യത്തിൻ ഈ ജലപാതം മാറ്റുകൂട്ടുന്നു. 

റോഡുവഴിയും റെയിൽ വഴിയും ഈ വെള്ളച്ചാട്ടത്തിനരികിൽ എത്തിച്ചേരാൻ സാധിക്കും. കൊളേം തീവണ്ടിനിലയമാണ് ദൂധ്സാഗറിനോട് ഏറ്റവും അടുത്തുകിടക്കുന്നത്. ദേശിയപാത 4A വഴിയും ഇവിടെ എത്തിച്ചേരാം.



</doc>
<doc id="232958" url="https://ml.wikipedia.org/wiki?curid=232958" title="പുകവലി">
പുകവലി

പുകയിലയോ, പുകയില ഉൽപ്പന്നങ്ങൾ ആയ സിഗരറ്റ്, ബീഡി, ചുരുട്ട് എന്നിവയോ, പുകയിലപ്പൊടി ഹുക്കയിലും കുഴലിലും (പൈപ്പ്) നിറച്ചോ കത്തിച്ച് ഉണ്ടാവുന്ന പുക ഓരോ കവിളായി വായിൽക്കൂടി ഉള്ളിലേക്ക് വലിച്ചുകയറ്റി മൂക്കിലൂടെയോ വായിലൂടെയോ പുറത്തേക്ക് തള്ളുന്ന പ്രവൃത്തിയെ "പുകവലി" എന്ന് പറയുന്നു. പുകവലി ആരോഗ്യ പ്രശ്നങ്ങൾക്കും, രോഗങ്ങൾക്കും സർവ്വോപരി മരണത്തിനും ഇടയാക്കുന്നു.
പുകവലി എപ്പോഴാണ് തുടങ്ങിയത് എന്ന് കൃത്യമായ വർഷം പറയാൻ കഴിയില്ലെങ്കിലും ഇത് തുടങ്ങിയത് ഒരുപക്ഷേ ക്രിസ്തുവിന് 5000-3000 വർഷങ്ങൾക്കു മുൻപ് ആയിരിക്കാമെന്ന് കരുതപ്പെടുന്നു. 

എന്നാൽ ഏകദേശം ആറാം നൂറ്റാണ്ടിനും ഒമ്പതാം നൂറ്റാണ്ടിനും ഇടയിലുള്ളതെന്ന് അനുമാനിക്കുന്ന മെക്സിക്കോയിൽ നിന്ന് ലഭ്യമായ, മായൻ ഇന്ത്യൻ ശിലാചിത്രങ്ങളിലും മറ്റും ചുരുട്ടുരൂപത്തിലുള്ള പുകയില വലിക്കുന്ന ചിത്രങ്ങൾ കണ്ടെടുത്തിട്ടുണ്ട് . അതിനാൽ ആദിമ ഇൻഡോ അമേരിക്കൻ വംശജരാണ് പുകയില ലഹരി ആദ്യമായി ഉപയോഗിച്ചതെന്നും, തലമുറകളിലൂടെ കൈമാറ്റപ്പെട്ട അവരുടെ പുകവലി രഹസ്യം പിന്നീട് കൊളംബസ് നാവികസംഘത്തിനു ലഭ്യമാവുകയും അതുവഴിയാണ് പുകയിലയും സിഗാർ പോലുള്ള പുകവലി ഉൽപ്പന്നങ്ങളും ലോകജനതയ്ക്ക് ലഭ്യമാവുകയും ചെയ്തതെന്ന് ആണ് ചരിത്രം രേഖപ്പെടുത്തുന്നത്.

പുകയിലയുടെ ഇലകൾ ചുരുട്ടി വലിക്കുന്ന ആദിമകാല ബഹാമാസ് ദ്വീപ് നിവാസികളിൽ നിന്നാണ് ക്രിസ്റ്റഫർ കൊളംബസിന്റെ നാവികസംഘത്തിനു ആദ്യമായി പുകയിലയെക്കുറിച്ചും പുകവലിയെക്കുറിച്ചുമുള്ള അറിവ് ലഭിക്കുന്നത്. അതുകൊണ്ടുതന്നെ പുകവലിയുടെ ആദിമരൂപത്തിലുള്ള രൂപവും ചുരുട്ട് ആണെന്ന് പറയാം. പുകയില പനയോലയിലും മറ്റും ചുരുട്ടി വലിക്കുകയും അത് വെള്ളത്തിലിട്ട് തിളപ്പിച്ചു കുടിക്കുകയും ചെയ്യുന്ന ലഹരി ഉപയോഗം അക്കാലത്തു അവിടം സാധാരണമായിരുന്നു എന്ന് കൊളംബസ് നാവികസംഘം പ്രതിപാദിക്കുന്നുണ്ട്. 

പോർച്ചുഗലിലെ ഫ്രഞ്ച് അംബാസിഡർ ആയിരുന്ന ജീൻ നിക്കോട്ട് (Jean Nicot) എ.ഡി. 1550-ലാണ് ആദ്യമായി പുകയില അമേരിക്കയിൽ നിന്നും യൂറോപ്പിലേക്ക് കൊണ്ടുവന്നത്. അദ്ദേഹത്തിന്റെ പേരിലാണ് പുകയിലച്ചെടിയും അതിലടങ്ങിയ ആൽക്കലോയിഡുകളും അറിയപ്പെട്ടത്.          യൂറോപ്പിൽ യുറേഷ്യയിലാണ് 16ാം നൂറ്റാണ്ടിൽ പുകയിലയുടെ ഉപയോഗം തുടങ്ങിയത്.
അവർ ഇതിനെ വാണിജ്യവൽക്കരിച്ചു ആദ്യത്തെ കയറ്റുമതി ചെയ്തപ്പോൾ തന്നെ പാശ്ചാത്യ രാജ്യങ്ങളിൽ നിന്ന് എതിർപ്പുകൾ നേരിടേണ്ടിവന്നു. സിഗരറ്റ് ഉണ്ടാക്കുന്ന യന്ത്രം നിലവിൽ വന്നു ഇതിന്റെ ഉപയോഗം വ്യാപകമാകു ന്നതിനു മുൻപ് തന്നെ ചില സമൂഹതലങ്ങളിൽ ഇതിന്റെ ഉപയോഗം ആഴത്തിൽ വേരുറച്ചിരുന്നു.
പിന്നീട് അത് ഇംഗ്ലണ്ടിലേക്കു വ്യാപിച്ചു. ആത്മാക്കളുമായി അർദ്ധബോധാവസ്ഥയിൽ സംവദിക്കാൻ വേണ്ടി മറ്റു ലഹരിപദാർത്ഥങ്ങളോടൊപ്പം പുകവലിയും ഉണ്ടായിരുന്നു. ആദ്യമായി പുകവലിച്ചതിന്റെ ബഹുമതി റിപ്പോർട്ട് ചെയ്യപ്പെട്ടത് ബ്രിട്ടീഷുകാരനായ ഒരു നാവികന്റെ പേരിലാണ്, ബ്രിസ്റ്റോൾ എന്ന സ്ഥലത്തുനിന്ന് ! "അയാൾ തന്റെ മൂക്കിൽ കൂടി പുക പുറത്തേക്ക് വിട്ടുകൊണ്ടിരുന്നു" എന്ന്. എ.ഡി.- 1556-ൽ ആയിരുന്നു അത്. പുകയില ഉൽപ്പന്നങ്ങൾക്ക് ആവശ്യക്കാർ ഏറിയതും എ.ഡി.-1881 -ൽ James Bonsack എന്നയാൾ ഭാഗികമായി തന്നത്താൻ പ്രവർത്തിക്കുന്ന സിഗരറ്റ് ഉണ്ടാക്കുന്ന യന്ത്രം നിർമ്മിച്ചതും ഇത് വ്യവസായിവൽക്കരിക്കപ്പെടാൻ കാരണമായി.

ദക്ഷിണേഷ്യയിൽ പുകവലിക്കാനായി പ്രചാരത്തിലുള്ള നാടൻ സംവിധാനമാണ് ബീഡി. പുകയില വളരെ ചെറുതായി (പൊടിയായി) നുറുക്കിയത് തെണ്ട് (Coromandel Egony) എന്നറിയപ്പെടുന്ന മരത്തിന്റെ ഉണക്കിയ ഒരേ അളവിൽ മുറിച്ച ഇലകൾ കൊണ്ട് പൊതിഞ്ഞു അതിന്റെ വണ്ണം കുറഞ്ഞ ഭാഗം നൂൽ കൊണ്ട് കെട്ടിയാണ് ബീഡി ഉണ്ടാക്കുന്നത്.

പുകവലിക്കാർ ഉപയോഗിക്കുന്ന മറ്റൊരു ലഹരി പദാർത്ഥമാണ് സിഗരറ്റ് (Cigarette). വളരെ ചെറുതായി അരിഞ്ഞ പുകയില നിറച്ച കടലാസ്സ് ചുരുട്ടിയാണ് പൊതുവെ സിഗരറ്റ് നിർമ്മിക്കപ്പെടുന്നത് .

സിഗരറ്റ്, ബീഡി എന്നീ പുകവലി ഉത്പന്നങ്ങളെ അപേക്ഷിച്ചു സവിശേഷമായ നിർമ്മിതിയാണ് ചുരുട്ട് (cigar) -നുള്ളത്. ചുരുട്ടിൽ കടലാസ് ഉപയോഗിക്കുന്നില്ല. പ്രത്യേകമായി സംസ്കരിച്ചെടുത്ത പുകയില അടുക്കുകളായി ചുരുട്ടുകയാണ് ചെയ്യുക.

(a) 100 കോടിയിലധികം ജനങ്ങൾ ലോകത്തു പുകവലിക്കുന്നു.        

(b) ലോകത്തു ഏകദേശം 6 ലക്ഷം ജനങ്ങൾ മറ്റുള്ളവർ പുകവലിക്കുന്നത് കൊണ്ട് മാത്രം മരിച്ചു വീഴുന്നു.     

(c) ഇന്ത്യയിൽ ഏകദേശം 12 കോടി ജനങ്ങൾ പുകവലിക്കുന്നു.ഇതിൽ 37% പുരുഷന്മാരും 5% സ്ത്രീകളും 30-നും 69-നും ഇടയിൽ പ്രായമുള്ളവരാണ്.                 

(d) ഇന്ത്യയിൽ ഏകദേശം 50 ലക്ഷത്തിലധികം കുട്ടികൾ പുകവലിക്കുന്നു.

(e) ഇന്ത്യയിൽ ഓരോ വർഷവും 10 ലക്ഷത്തിലധികം ജനങ്ങൾ പുകവലി മൂലം മരിക്കുന്നു.  

(f) 50% ത്തിലധികം പുകയില ഉപയോഗ സംബന്ധിയായ മരണങ്ങൾ അഭ്യസ്ത വിദ്യരല്ലാത്ത സ്ത്രീ പുരുഷന്മാരിൽ സംഭവിക്കുന്നു .ഇതിൽ തന്നെ 80% ഉം ഗ്രാമീണ മേഖലയിലാണ്.

(g) പുരോഗമനം കൈവരിച്ച രാജ്യങ്ങളിൽ പുകവലി കുറയുകയും പുരോഗമനം വന്നുകൊണ്ടിരിക്കുന്ന രാജ്യങ്ങളിൽ ഏകദേശം 3.4% എന്ന തോതിൽ കൂടിവരികയും ചെയ്യുന്നു

1.  രക്താർബുദം   

2.  മൂത്രാശയ കാൻസർ

3. ഗർഭാശയ മുഖത്തെ കാൻസർ   

4.  അന്നനാള കാൻസർ

5. വൃക്കയുടെ കാൻസർ

6.  സ്വനപേടകത്തിലെ കാൻസർ

7.  ശ്വാസകോശാർബുദം

8.  വായക്കുള്ളിലെ കാൻസർ               
9.  ആഗ്നേയ ഗ്രന്ഥിയുടെ കാൻസർ          
10. തൊണ്ടയിലെ കാൻസർ             

11. ആമാശയ കാൻസർ               

12. ഹൃദയസ്തംഭനം       

13. രക്തസമ്മർദ്ദം   

14. മാസം തികയാതെ പ്രസവിക്കൽ 

15. ചാപിള്ളയെ പ്രസവിക്കൽ 

16. വന്ധ്യത 

17. കുഞ്ഞിന്റെ പെട്ടെന്നുള്ള മരണം 

(b)   അമിതമായി പുകവലിക്കുന്നവർ 

(c)   ചായയോ ഭക്ഷണമോ കഴിച്ചാൽ മാത്രം പുകവലി നിർബന്ധമുള്ളവർ 

(d)   മദ്യപിച്ചാൽ മാത്രം പുകവലിക്കുന്നവർ 

(e)   ഉറക്കത്തിൽ എപ്പോഴെല്ലാം ഉണരുന്നുവോ അപ്പോഴെല്ലാം പുകവലിക്കുന്നവർ 

(f)   ശുചിമുറിയിൽ പോകുമ്പോൾ മാത്രം പുകവലി നിർബന്ധമുള്ളവർ 

(g)   വല്ലപ്പോഴും പുകവലിക്കുന്നവർ 

(h)   തണുപ്പുകാലത്തു പുകവലി കൂട്ടുകയും ചൂടുകാലത്തു കുറയ്ക്കുകയും ചെയ്യുന്നവർ

(i)   ചുമ വന്നാൽ മാത്രം പുകവലി കുറയ്ക്കുന്നവർ 

(j)   വിശേഷാവസരങ്ങളിൽ മാത്രം പുകവലിക്കുന്നവർ 

(k)   ഒരു  തമാശയ്ക്ക് കൂട്ടുകാരോടൊത്തു പുക വലിച്ചിട്ട് പുകവലിക്ക് അടിമയായവർ 

(l)   വീട്ടിലെ മുതിർന്നവർ പുകവലിക്കുന്നത് കണ്ടിട്ട് പുകവലി തുടങ്ങിയവർ 

(m)   പലപ്രാവശ്യം പുകവലി നിർത്തി വീണ്ടും വീണ്ടും തുടങ്ങിയവർ 

(n)   പുകവലി നിർത്തണമെന്ന് ആഗ്രഹമുണ്ടെങ്കിലും അത് നിർത്താൻ കഴിയാത്തവർ 

(o)   പ്രബോധനം (Counselling) വഴി പുകവലി നിർത്തിയവർ 

(p)   സ്വന്തം ഇച്ഛാശക്തി കൊണ്ട് മാത്രം പുകവലി നിർത്തിയവർ 

(q)   അർബുദം, ഹൃദയസ്തംഭനം മുതലായ പുകവലിജന്യ രോഗങ്ങൾ   പിടിപെട്ടതിനുശേഷം മാത്രം പുകവലി നിർത്തിയവർ 
(a)   ശ്വാസകോശ അർബുദത്തിന്റെയും മറ്റു പല അർബുദങ്ങളുടെയും അപകട സാധ്യത ഗണ്യമായി കുറയ്ക്കുന്നു 

(b)   പുകവലിമൂലം കേടുപാടുകൾ സംഭവിച്ച നാഡീവ്യവസ്ഥകൾ പൂർവസ്ഥിതിയി    ലാകുന്നു . 

(c)   കേൾവിശക്തിയും കാഴ്ചശക്തിയും കൂടുന്നു 

(d)   പല്ലുകളിലെ പുകയിലക്കറ നീങ്ങി പല്ലുകൾക്ക് വെണ്മയും തിളക്കവും ലഭിക്കുന്നു 

(e)   അകാലമായി പ്രായം തോന്നിക്കുന്ന തൊലിയുടെ ചുളിവുകൾ ഇല്ലാതായി തൊലിക്കും മുഖത്തിനും തിളക്കവും കാന്തിയും ഉണ്ടാകുന്നു 

(f) ശ്വാസകോശ രോഗങ്ങൾക്ക് (Emphysema) പൊതുവെ പ്രതിവിധികൾ ഇല്ലെങ്കിലും കാലാകാലങ്ങളായി പുകവലിമൂലം ശ്വാസകോശ വായു അറകളിൽ സംഭവിച്ച കേടുപാടുകൾ അധികമാകാതെ സംരക്ഷിക്കുന്നു.

(g)  പ്രമേഹവും കൊളസ്ട്രോളും രക്തസമ്മർദ്ദവും കുറയ്ക്കുന്നു

(h)  പുകവലി നിർത്തി രണ്ടാഴ്ചക്കുള്ളിൽ  ത്തന്നെ സ്റ്റെയർകേസുകളും ഗോവണികളും കയറ്റങ്ങളും അനായാസം കയറാൻ കഴിയുന്നു 

(i)   രക്തം നേർമ്മയായി കട്ടപിടിക്കുന്നത് ഇല്ലാതാകുന്നു.തൽഫല മായി ഹൃദയത്തിന്റ ജോലിഭാരം കുറയുന്നു 

(j)   കുടവയർ കുറയുന്നു 

(k)   സ്ത്രീ ആണെങ്കിൽ ഈസ്ട്രോജൻ ലെവലുകൾ സാധാരണ മട്ടിലാകുന്നു. സുഖപ്രസവത്തിന് സാധ്യതയേറുന്നു.

(l)   ആരോഗ്യപരമായ ലൈംഗിക ജീവിതം നയിക്കാനാകുന്നു 

(m)  രക്തത്തിലെ ശ്വേതരക്താണുക്കളുടെ എണ്ണം സാധാരണ ലെവലിലേക്കെത്തുന്നു.

(n)   ശരീരത്തിന്റെ പ്രതിരോധ ശേഷി കൂടുന്നു. രോഗങ്ങൾ വരാനുള്ള സാദ്ധ്യതകൾ കുറയുന്നു.

(o)   രക്തത്തിൽ ധാരാളം ഓക്സിജനുള്ളതുകൊണ്ട് ഉന്മേഷവും പ്രസരിപ്പും ഊർജ്ജ സ്വലതയും കൈവരുന്നു.

(p)   അസ്ഥികൾക്കും പേശികൾക്കും ബലം കൂടുന്നു.

(q)   പുകവലിമൂലമുണ്ടാകുന്ന വായ്നാറ്റം ഇല്ലാതാകുന്നു.

(r)   ഭക്ഷണത്തിന് രുചിയും മണവും ഏറുന്നു

(s)   അകാലമരണം ഇല്ലാതാകുന്നു 

(t)   പുകവലിക്കാൻ വേണ്ടി ചിലവഴിക്കുന്ന ഭീമമായ തുക ലാഭിക്കാൻ കഴിയുന്നു.

(u)   വീട്ടുമുറ്റത്തു വലിച്ചെറിയുന്ന സിഗരറ്റ് കുറ്റികൾ ഇല്ലാതാകുന്നു. 

(v)   പുകവലി നിരോധിത സ്ഥലങ്ങളിൽ ജോലി ചെയ്യാൻ സാധിക്കുന്നു.

(w)   പല്ലിനു വെണ്മയും   തിളക്കവും ലഭിക്കുന്നതു കൊണ്ട് ആത്മവിശ്വാസത്തോടെ ചിരിക്കാൻ കഴിയുന്നു 

(a)  മാനസികമായി തയ്യാറെടുക്കുക 

(c)   പുകവലി നിർത്തുന്ന വിവരം തന്റെ ഭാര്യയോടും മക്കളോടും , സുഹൃത്തുക്കളോടും മറ്റു അഭ്യുദയകാംക്ഷികളോടും പറയുക 

(d)   ഓരോ ദിവസവും വലിക്കുന്ന സിഗരറ്റുകളുടെ എണ്ണം കുറച്ചുകൊണ്ടുവന്നു നിർത്താൻ ഉപകരിക്കുന്ന ഒരു പട്ടിക തയ്യാറാക്കുക. പട്ടികയിൽ തിയ്യതി, വലിച്ച സമയം, വലിച്ച സിഗരറ്റുകളുടെ എണ്ണം എന്നിവ വേണം.

(e)   പുകവലി നിർത്താൻ നിശ്ചയിച്ച തിയ്യതിയുടെയും 
പുകവലി കുറച്ചുകൊണ്ടുവരാൻ തുടങ്ങുന്ന തിയ്യതിയുടെയും 
ഇടയ്ക്കുള്ള ദിവസങ്ങളുടെ എണ്ണം ഒരു ദിവസം വലിക്കുന്ന സിഗരറ്റുകളുടെ എണ്ണത്തേക്കാൾ കൂടുതലായിരിക്കണം. 

(f)   ഓരോ ദിവസവും വലിക്കുന്ന സിഗരറ്റുകളുടെ എണ്ണം കുറച്ചു കുറച്ചു കൊണ്ടുവരികയും അതിന്റെ എണ്ണവും സമയവും സത്യസന്ധമായി പട്ടികയിൽ എഴുതിയിടുകയും ചെയ്യുക.

(g)   ഇടയ്ക്കിടെ പട്ടികയിൽ നോക്കി പുകവലിക്കുന്ന ഇടവേളകൾ കൂടുന്നുണ്ടെന്നു ഉറപ്പുവരുത്തുക. ഒരു വെല്ലുവിളിയായി സ്വീകരിച്ചാൽ ഇടവേളകൾ കൂട്ടുന്നത് സുഗമമായിരിക്കും.

(h)  ഉണർന്നാലുടനെ പുകവലിക്കുന്ന ആളാണെങ്കിൽ ഒരു പ്രഭാത സവാരി , പ്രഭാതകൃത്യങ്ങൾ , പത്രപാരായണം എന്നിവയിൽ വ്യാപൃതനാവുക

(a)   പുകവലിക്കുന്നവരോടൊത്തുള്ള ഇടപെടൽനിർത്തുക 

(b)   കാറിൽ (വാഹനത്തിൽ) വെറുതെ ഇരിക്കൽ 

(c)   മനസ്സിന്റെ പിരിമുറുക്കം 

(d)   ചായയോ കാപ്പിയോ കഴിക്കുന്നത് 

(e)   മദ്യപാനം 

(f)   മുഷിയൽ 

(g)   ഫോൺ സംഭാഷണം 
(a)   തലവേദന 

(b)   ദഹനക്കേടു കൊണ്ടുള്ള ഛർദ്ദി 

(c)   കൈകാൽ വിറയൽ 

(d)   കഫത്തിലൂടെ നിക്കോട്ടിനും മറ്റു വിഷാംശങ്ങളും പുറന്തള്ളുന്നതിലൂടെ ചുമയുണ്ടാകുന്നു

(e)   അതിയായ വിശപ്പ് തോന്നുന്നു 

(f)   ഭക്ഷണം കൂടുതൽ കഴിക്കുന്നതിനാൽ ശരീരഭാരം കൂടുന്നു.

(g)   മലബന്ധം 

(h)   വായ ഉണങ്ങി വരളുന്നു 

(i)   എന്തിനാണ് ജീവിക്കുന്നതെന്ന തോന്നൽ ഉണ്ടാകുന്നു 

(j)   ഒന്നിലും ശ്രദ്ധ കേന്ദ്രീകരിക്കാൻ പറ്റാതെ വരുന്നു 

(a)   പുകവലി നിർത്തി 4 മണിക്കൂറിനു ശേഷം രുചിയും മണവും അറിയാനുള്ള കഴിവ് കൂടുന്നു

(b) പുകവലി നിർത്തി 8 - 12 മണിക്കൂറിനുള്ളിൽ രക്തത്തിലെ കാർബൺ മോണോക്സൈഡ് ലെവൽ താഴാൻ തുടങ്ങുന്നു. കാർബൺ മോണോക്സൈഡ് വാഹനങ്ങളിൽ നിന്ന് പുറന്തള്ളുന്ന വാതകമാണ്. ഇത് ഹൃദയമിടിപ്പ് കൂട്ടുന്നതും ശ്വാസം മുട്ടൽ ഉണ്ടാക്കുന്നതുമാണ്. മൂത്രത്തി ലൂടെയും വിയർപ്പിലൂടെയും നിക്കോട്ടിൻ പുറന്തള്ളുന്നത് ഹൃദയമിടിപ്പും ശ്വാസം മുട്ടലും കുറയ്ക്കുന്നു 

(c)   2- 3 മാസം കൊണ്ട് ഹൃദയാഘാത അപകട സാധ്യത കുറയുന്നു

(d)   1- 9 മാസം കൊണ്ട് ശ്വാസം മുട്ടലും ചുമയും കുറയുന്നു.

(e)   ഒരു വർഷത്തിന് ശേഷം 
ഹൃദയസംബന്ധിയായ രോഗങ്ങൾ പകുതിയായി കുറയുന്നു.

(f)   5 വർഷങ്ങൾക്ക് ശേഷം ഹൃദയാഘാത സാധ്യത വല്ലാതെ കുറയുന്നു. ഇത് ഒരിക്കലും പുകവലിക്കാത്തവരുടെ ഹൃദയാഘാത സാധ്യതയ്ക്കു തുല്യമായിരിക്കും 

(g)   10 വർഷങ്ങൾക്കു ശേഷം ശ്വാസകോശാർബുദത്തി നുള്ള അപകട സാധ്യത ഒരിക്കലും പുകവലിക്കാത്തവരുടെതിന് തുല്യമായിരിക്കും.

(h)   15 വർഷങ്ങൾക്കു ശേഷം ഹൃദ്രോഗ സാധ്യത ഒരിക്കലും പുകവലിക്കാത്തവരുടേതിന് തുല്യമായിരിക്കും

(a)   പ്രകോപനം, ദേഷ്യം, നിരാശ, അപകർഷതാബോധം 
മാനസികപിരിമുറുക്കം,       ഉൽക്കണ്ഠ, മന്ദത, തുടർച്ചയായി ഉറക്കക്കുറവ്  എന്നിവ അനുഭവപ്പെടുന്നു. ഇവയിൽ ഏറ്റക്കുറച്ചിലുകൾ ഉണ്ടാകാം.

(b)   സങ്കടം തോന്നുന്നു 

(c)   എന്തിനാണ് ജീവിക്കുന്നതെന്ന തോന്നൽ ഉണ്ടാകുന്നു.

(d)   പുകവലിക്കാനുള്ള അത്യാർത്തി കൂടിവരുന്നു."(ഇതൊരു നല്ല ലക്ഷണമാണ്. പുകവലിക്കുന്ന ഇടവേളകൾ കൂടുമ്പോഴും പുകവലി നിർത്തിയാലും നിക്കോട്ടിൻ അതിന്റെ "വിശ്വരൂപം" കാണിക്കാൻ തുടങ്ങുന്നു. അപ്പോഴെല്ലാം 
"ഓർക്കുക നിക്കോട്ടിനാണ് ഇങ്ങനെ തോന്നിപ്പിക്കുന്നതെന്നും ശരീരത്തിലെ നിക്കോട്ടിന്റെ അളവ് കുറയാൻ തുടങ്ങിയെന്നും! 

(a)   നാല്  "D" കൾ പ്രാക്ടീസ് ചെയ്യുക 

(i)   "DELAY" - കുറച്ചു സമയത്തേക്ക് 
ഭക്ഷണം കഴിക്കുന്നത് 
താമസിപ്പിക്കുക.

(ii)   " DRINK "       
- ഒരു ഗ്ലാസ് വെള്ളം കുടിക്കുക 

(iii)  " DISTRACT "  -  മറ്റു വിഷയങ്ങളെപ്പറ്റി ചിന്തിക്കുക 

(iv)  " DEEP BREATH" -  ദീർഘമായി ശ്വസി ക്കുക

(b) ഇതുകൂടാതെ കാരറ്റ് , കൊഴുപ്പുകുറഞ്ഞ തൈര്, മോര്, വേവിക്കാത്തതും പുറം തോടുള്ളതുമായ പരിപ്പുകൾ (കശുവണ്ടിപ്പരിപ്പ് , നിലക്കടല, പിസ്ത, അക്രൂട്ട്, ബദാം മുതലായവ) കഴിക്കുക 

(c)  ഭക്ഷണം വളരെ പതുക്കെ രുചിയും മണവും ആസ്വദിച്ചു നല്ലതുപോലെ ചവച്ചരച്ചു കഴിക്കുക

(a   ഇഷ്ടപ്പെട്ട ജോലികളിൽ മുഴുകുക 
(b)   ഇഷ്ടപ്പെട്ട സംഗീതം കേൾക്കുക 
(c)   ഇഷ്ടവിനോദങ്ങളിൽ ഏർപ്പെടുക 
(d)   ഒരു ചെറിയ നടത്തം 
(e)   വേണമെങ്കിൽ മാത്രം ഒരു ഏലക്കായ , ഗ്രാമ്പൂ, പഞ്ചസാരയില്ലാത്ത ച്യൂയിങ് ഗം വായിലിടുക.
(f)   സിഗരറ്റിന്റെ ആകൃതിയിലും വലിപ്പത്തിലും ചെത്തിയെടുത്ത കാരറ്റ് വിരലുകൾക്കിടയിലോ ചുണ്ടിലോ വെക്കുക
(g)   പുകവലി നിർത്തിയാലുണ്ടായേ ക്കാവുന്ന സാമൂഹ്യവും സാമ്പത്തികവും സർവ്വോപരി ശാരീരികവുമായ മെച്ചങ്ങളെപ്പറ്റി ചിന്തിക്കുക 
(h)   പിൻവാങ്ങൽ ലക്ഷണങ്ങൾ (Withdrawal Symptoms) ഒരാഴ്ചയിൽ കൂടുതൽ നിലനിൽക്കില്ലെന്ന് ഓർക്കുക.

പുകവലി നിർത്താൻ സഹായിക്കുന്ന പല വെബ്‌സൈറ്റുകളും 
ഇക്കാലത്തു (AD- 2018-ൽ )നിലവിലുണ്ട്. കേരളത്തിലും ഇങ്ങനെയൊരു സംഘടന നിലവിലുണ്ട്.  VHS (Volantary Health Scheme Kerala എന്നാണതിന്റെ പേര്.


</doc>
<doc id="232966" url="https://ml.wikipedia.org/wiki?curid=232966" title="ചെറിയ മറികുന്നി">
ചെറിയ മറികുന്നി

ആഫ്രിക്കയിലും മിക്ക ഏഷ്യൻ രാജ്യങ്ങളിലും കാണപ്പെടുന്ന മരത്തിൽ കയറുന്ന ഒരു വള്ളിച്ചെടി (Liana) യാണ് ചെറിയ മറികുന്നി. . Burmese Lascar ശലഭത്തിന്റെ ലാർവകൾ ഇതിന്റെ ഇലകൾ ഭക്ഷിക്കാറുണ്ട്.



</doc>
<doc id="232977" url="https://ml.wikipedia.org/wiki?curid=232977" title="വെള്ളച്ചാട്ടം">
വെള്ളച്ചാട്ടം

സമതലപ്രദേശത്തിലൂടെ ഒഴുകുന്ന നദി, കുന്നിൻപ്രദേശങ്ങളുടെ ചെങ്കുത്തായ ഭാഗങ്ങളിലെത്തുമ്പോൾ കുത്തനെ താഴോട്ട് പതിക്കുന്നു. നദീജലത്തിന്റെ ഈ ഒഴുക്കിനെയാണ് വെള്ളച്ചാട്ടം അഥവാ ജലപാതം(ഇംഗ്ലിഷിൽ: Waterfall) എന്ന് പറയുന്നത്. ഇന്ത്യയിലെ ഏറ്റവും ഉയരം കൂടിയ വെള്ളച്ചാട്ടമാണ് ജോഗ്.

ഒരു നദിയുടെ ഉദ്ഭവത്തിനടുത്തായാണ് സാധാരണ വെള്ളച്ചാട്ടങ്ങൾ കാണപ്പെടുന്നത്. 
 



</doc>
<doc id="232997" url="https://ml.wikipedia.org/wiki?curid=232997" title="കെ.എം. മാണി സെന്റർ ഫോർ ബജറ്റ് സ്റ്റഡീസ്, കൊച്ചി">
കെ.എം. മാണി സെന്റർ ഫോർ ബജറ്റ് സ്റ്റഡീസ്, കൊച്ചി

ബജറ്റുകളെക്കുറിച്ച് പഠിക്കാനായി കേരള സർക്കാർ ആരംഭിക്കുന്ന സ്ഥാപനമാണ് കെ.എം. മാണി സെന്റർ ഫോർ ബജറ്റ് സ്റ്റഡീസ്. കൊച്ചി ശാസ്ത്ര സാങ്കേതിക സർവകലാശാലയിലാണ് കേന്ദ്രം പ്രവർത്തിക്കുന്നത്. കേന്ദ്ര, സംസ്ഥാന സർക്കാറുകളുടെയും തദ്ദേശസ്ഥാപനങ്ങളുടെയും ബജറ്റുകളെക്കുറിച്ച് പഠിക്കുകയാണ് പ്രധാനലക്ഷ്യം. കേരള നിയമ സഭയിൽ പത്ത് ബജറ്റ് അവതരിപ്പിച്ചിട്ടുള്ള ധനമന്ത്രി കെ.എം. മാണിയുടെ പേരിലാണ് സെന്റർ ആരംഭിക്കുന്നത്. 



</doc>
<doc id="233002" url="https://ml.wikipedia.org/wiki?curid=233002" title="ചക്കി നദി">
ചക്കി നദി

ബിയാസ് നദിയുടെ ഒരു വടക്കൻ പോഷകനദിയാണ് ചക്കി. ഇന്ത്യയിലെ ഹിമാചൽ പ്രദേശ്, പഞ്ചാബ് എന്നീ സംസ്ഥാനങ്ങളിലൂടെ ഒഴുകുന്ന ഇത് പഞ്ചാബിലെ പഠാൻകോട്ട് നഗരത്തിനടുത്തുവച്ച് ബിയാസ് നദിയുമായി സന്ധിക്കുന്നു.


</doc>
<doc id="233007" url="https://ml.wikipedia.org/wiki?curid=233007" title="ബീംലൈൻ">
ബീംലൈൻ

കണികാപരീക്ഷണശാലകളിൽ കണികകളേയോ വൈദ്യുതകാന്തിക തരംഗങ്ങളേയോ അവയുടെ സ്രോതസ്സിൽ നിന്നും പരീക്ഷണോപകരണം (Experimental Station) വരെ നയിക്കുന്ന പാതയും അനുബന്ധോപകരണങ്ങളും കണികാഭൗതികത്തിൽ ബീംലൈൻ എന്ന പദം കൊണ്ടു വിവക്ഷിക്കപ്പെടുന്നു. നേർരേഖാ ആക്സിലറേറ്ററുകളിൽ ത്വരണം ചെയ്യപ്പെടുന്ന കണികകളുടെ സഞ്ചാരപഥം തന്നെയാണിത്. എന്നാൽ സിങ്ക്രോട്രോൺ ബീംലൈൻ, വർത്തുള കണികാ ആക്സിലേറ്ററിൽ നിന്നാരംഭിക്കുകയും, പലപ്പോഴും ഒരു പരീക്ഷണോപകരണം വരെ നീളുകയും ചെയ്യുന്നു. ബീംലൈനിലൂടെ എത്തുന്ന കണികകളോ വൈദ്യുത-കാന്തിക തരംഗങ്ങളോ ഉപയോഗിച്ച് ഭൗതികശാസ്ത്രം, രസതന്ത്രം, തന്മാത്രാ ജീവശാസ്ത്രം തുടങ്ങിയ മേഖലകളിൽ പരീക്ഷണങ്ങൾ നടത്തപ്പെടുന്നു.


</doc>
<doc id="233009" url="https://ml.wikipedia.org/wiki?curid=233009" title="ഉനൈസ">
ഉനൈസ

സൗദി അറേബ്യയിലെ അൽ ഖസീം പ്രവിശ്യയിൽ പെട്ട നഗരമാണ് ഉനൈസ ( ""). പാരീസ് നജ്ദ് എന്ന പേരിലും ഉനൈസ അറിയപ്പെടുന്നു. അൽ ഖസീം പ്രവിശ്യയിലെ രണ്ടാമത്തെ വലിയ നഗരമായ ഉനൈസയിലെ ജനസംഖ്യ 2010-ലെ കണക്കെടുപ്പ് പ്രകാരം 163,729 ആണ്. മെസപ്പൊട്ടേമിയൻ ഭാഗങ്ങളിൽ നിന്നും മക്കയിലേക്ക് തീർഥാടകർ വന്നിരുന്നത് ഈ പ്രദേശത്ത് കൂടിയാണ്. കാർഷിക മേഖലയായ ഉനൈസയില്‌ മീൻ, ഗോതമ്പ്, മുന്തിരി, ബാർളി, ഓറഞ്ച്, നാരങ്ങ എന്നിവ കൃഷി ചെയ്യുന്നു. 


</doc>
<doc id="233012" url="https://ml.wikipedia.org/wiki?curid=233012" title="ദിരിയ">
ദിരിയ

സൗദി അറേബ്യയുടെ തലസ്ഥാനമായ റിയാദിനടുത്തുള്ള ഒരു പുരാതന നഗരപ്രദേശമാണ് ദിരിയ (; also spelled Ad-Dir'iyah, Ad-Dar'iyah or Dir'aiyah). യുനെസ്കോയുടെ ലോക പൈതൃക പട്ടികയിൽ പെട്ട പ്രദേശമാണ് ദിരിയ. ആധുനിക സൗദി അറേബ്യയുടെ ചരിത്രം തുടങ്ങുന്നത് ദിരിയയിൽ നിന്നാണ്. 
റിയാദിൽ നിന്നും 30 കിലോമീറ്റർ മാറി നെജ്ദ് പ്രദേശമായ വാദി ഹനീഫ എന്ന മരുപ്രദേശത്താണ് ദിരിയ സ്ഥിതിചെയ്യുന്നത്. 300 വർഷത്തോളം പഴക്കമുള്ള കൊട്ടാരങ്ങളും മറ്റുമുള്ള ചരിത്ര പ്രദേശമാണ് ദിരിയ. സൗദ് കുടുംബത്തിന്റെ പഴയ ആസ്ഥാനം ഇവിടെയായിരുന്നു. വഹാബി കേന്ദ്രമായിരുന്ന ദിരിയ 1818-ൽ നടന്ന യുദ്ധത്തിൽ പൂർണ്ണമായി നശിപ്പിക്കപ്പെട്ടു. 

പത്തൊൻപതാം നൂറ്റാണ്ടിൽ സൗദ്‌ കുടുംബം വഹാബി പ്രസ്ഥാനത്തിന്റെ പിന്തുണയോടെ അറേബ്യയും മക്ക, മദീന അടക്കമുള്ള പ്രദേശങ്ങൾ ഒട്ടോമാൻ തുർക്കികളിൽ നിന്നും നേടിയെടുത്തത് ഇവിടെ നിന്നും ആയിരുന്നു. മക്കയും മദീനയും അടക്കമുള്ള പ്രദേശങ്ങൾ തങ്ങൾക്കു നഷ്ടപ്പെട്ടതോടെ ഓട്ടോമൻ ഭരണാധികാരികൾ സൌദ്‌ ആസ്ഥാനമായ ദിരിയയിൽ ആക്രമണം നടത്തി. ആറ് മാസത്തോളം നടന്ന യുദ്ധത്തിൽ ദിരിയയിലെ രാജകൊട്ടാരം ഒഴികെ എല്ലാം തകർന്നു. വൻ ആൾ നാശവും സംഭവിച്ചു. അതോടെ ദിരിയയിലെ കൊട്ടാരത്തിൽ സുരക്ഷിതനായി കഴിഞ്ഞിരുന്ന രാജാവ് അൽ സൗദ്‌ അബ്ദുള്ള ഒട്ടോമാൻ ഭരണാധികാരികൾക്ക് കീഴടങ്ങി. രാജാവിനെ ഇസ്താംപൂളിലേക്ക് കൊണ്ട് പോയി വധിച്ചു. തുടർന്ന് ദിരിയ പ്രദേശം കോട്ടയടക്കം പൂർണ്ണമായി തകർത്തു. അതോടെ ഇവിടെ നിന്നും സൗദ്‌ കുടുംബത്തിലെ ബാക്കി അംഗങ്ങൾ റിയാദിലേക്ക് കുടിയേറി പാർത്തു.

വാദി ഹനീഫയിൽ ഒരു കുന്നിൻ പുറത്തു ഇപ്പോഴും പഴയ ദിരിയയുടെ അവശിഷ്ടങ്ങൾ ഉണ്ട്. ആധുനിക സൗദി രാജവംശം ഇവിടെ പുതിയ ഒരു രാജ കൊട്ടാരം നിർമിച്ചിട്ടുണ്ട്. റിയാദ് പ്രവിശ്യയിൽ ആണ് ദിരിയ നില കൊള്ളുന്നത്‌.


</doc>
<doc id="233015" url="https://ml.wikipedia.org/wiki?curid=233015" title="ഫിയാലാന്തസ് ജമൈസെൻസിസ്">
ഫിയാലാന്തസ് ജമൈസെൻസിസ്

സപുഷ്പികളിൽ റുബിയേസീ കുടുംബത്തിലെ ഒരു ജനുസ്സായ ഫിയാലാന്തസിലെ ഒരിനമാണ് ഫിയാലാന്തസ് ജമൈസെൻസിസ് - Phialanthus jamaicensis. ജമൈക്കയിലെ ഒരു തദ്ദേശീയ ഇനമാണിത്. ആവാസവ്യവസ്ഥയിൽ ഇന്നിവ വംശനാശം നേരിടുന്നു.




</doc>
<doc id="233019" url="https://ml.wikipedia.org/wiki?curid=233019" title="കുതിരശക്തി">
കുതിരശക്തി

പവറിന്റെ ഒരു യൂണിറ്റ്. 746 വാട്ട് ആണ് ഒരു കുതിരശക്തി അഥവാ ഹോഴ്സ് പവർ. വളരെ വ്യാപകമായി ഉപയോഗിച്ചിരുന്ന ഏകകമാണ്. ജയിംസ് വാട്ട് ആണ് പവറിനായി കുതിരശക്തി എന്ന ആശയം ആവിഷ്കരിച്ചത്. ആവിയന്ത്രങ്ങളുടെ പവർ ഈ ഏകകത്തിലായിരുന്നു പറഞ്ഞിരുന്നത്. വിവിധ ജോലികൾക്കായി കുതിരകളെ ഉപയോഗിച്ചിരുന്ന കാലത്താണ് ഈ യൂണിറ്റിന്റെ പിറവി. ഒരു കുതിരയ്ക്കു നൽകാവുന്ന ഏകദേശ പവറിനു തുല്യമായിട്ടാണ് യൂണിറ്റ് രൂപീകരിച്ചത്. ഇലക്ട്രിക്ക് മോട്ടോറുകളിൽ പവർ പറയുമ്പോൾ വാട്ട്സിനോടൊപ്പം ഇന്നും ഹോഴ്സ് പവർ കൂടി രേഖപ്പെടുത്താറുണ്ട്. വ്യത്യസ്ത നിർവ്വചനങ്ങൾ കുതിരശക്തിക്ക് ഉപയോഗിക്കാറുണ്ട്. 


</doc>
<doc id="233025" url="https://ml.wikipedia.org/wiki?curid=233025" title="ദുബ">
ദുബ

സൗദി അറേബ്യയിലെ തബൂക്ക് പ്രവിശ്യയിൽ പെട്ട ഒരു തുറമുഖ നഗരമാണ് ദുബ (). ചെങ്കടലിന്റെ മുത്ത് എന്ന് പ്രാദേശികമായി അറിയപ്പെടുന്ന ദുബയിലെ ജനസംഖ്യ 2010 ലെ കണക്കെടുപ്പ് പ്രകാരം 25,568 ആണ്. ജിദ്ദ, മക്ക നഗരങ്ങളിൽ നിന്നും തബൂക്കിലേക്കുള്ള പാതയിലാണ് ദുബാ നഗരം സ്ഥിതി ചെയ്യുന്നത്.


</doc>
<doc id="233029" url="https://ml.wikipedia.org/wiki?curid=233029" title="വിശിഷ്ടസേവാ മെഡൽ">
വിശിഷ്ടസേവാ മെഡൽ

ഇന്ത്യയിലെ സായുധസേനാംഗങ്ങൾക്ക് അവരുടെ വിശിഷ്ടസേവനത്തിനുള്ള പാരിതോഷികമായി ഇന്ത്യൻ രാഷ്ട്രപതി നൽകുന്ന പുരസ്കാരമാണ് വിശിഷ്ട സേവാ മെഡൽ അഥവാ VSM.

മരണാനന്തരമായും ഈ മെഡൽ നൽകാറുണ്ട്. ഈ മെഡൽ ലഭിക്കുന്ന ജവാന് തങ്ങളുടെ പേരിന്റെ കൂടെ VSM എന്ന് ചേർക്കാൻ അധികാരമുണ്ട്. 

1960 ജനുവരി 26-നാണ് ഇത് രൂപീകൃതമായത്.. വിശിഷ്ടസേവാ മെഡൽ ക്ലാസ്-I, വിശിഷ്ടസേവാ മെഡൽ ക്ലാസ്-II, വിശിഷ്ടസേവാ മെഡൽ ക്ലാസ്-III എന്നിങ്ങനെ മൂന്ന് മെഡലുകളാണ് അന്ന് രൂപീകരിച്ചത്. പിന്നീട് 1967 ജനുവരി 27-ന് വിശിഷ്ടസേവാ മെഡൽ ക്ലാസ്-I നെ പരമവിശിഷ്ടസേവാ മെഡൽ എന്നും, വിശിഷ്ടസേവാ മെഡൽ ക്ലാസ്-II നെ അതിവിശിഷ്ടസേവാ മെഡൽ എന്നും, വിശിഷ്ടസേവാ മെഡൽ ക്ലാസ്-III നെ വിശിഷ്ട സേവാ മെഡൽ എന്നും പുനർനാമകരണം ചെയ്യുകയുണ്ടായി.



</doc>
<doc id="233030" url="https://ml.wikipedia.org/wiki?curid=233030" title="അടിയേരിമഠം ദേവീക്ഷേത്രം">
അടിയേരിമഠം ദേവീക്ഷേത്രം

പരശുരാമനാൽ സ്ഥാപിതമായ നാലു മാന്ത്രിക-താന്ത്രിക സമ്പ്രദായങ്ങളിൽ പ്രധാന സ്ഥാനത്തുള്ളതാണ് ശ്രീ അടിയേരിമഠം. കണ്ണൂർ ജില്ലയിലെ ആറളത്താണ് ഈ നാലുകെട്ടായുള്ള മഠം സ്ഥിതിചെയ്യുന്നത്. പ്രധാന ദേവതാസ്ഥാനത്ത് ഉച്ചിട്ട ഭഗവതി ആണ്. ഉച്ചിട്ട ഭഗവതിയുടെ ഉത്ഭവസ്ഥാനം അടിയേരിയാണ്.'അടിയേരിമഠത്തിൽ ഉച്ചിട്ടയമ്മ' എന്നാണ് ഈ ദേവിയെ വിളിച്ചുവരുന്നത്.ദേവതാ സമൂഹം കുടികൊള്ളുന്ന അടിയേരിയിലെ ധര്മ്മദൈവം ദുര്ഗ്ഗയും ഭൈരവാദിപഞ്ചമൂര്ത്തികള് പ്രധാന ഉപാസനാ മൂര്ത്തികളുമാണ്. ഭഗവതി , ഭൈരവൻ എന്നീ ദേവതകളെ പ്രധാന ശ്രീകോവിലിലും രക്തചാമുണ്ടി , തേവര് ചാത്തൻ, കരുവാള് ഭഗവതി, കുട്ടിച്ചാത്തൻ ,ഘണ്ടാകര്ണ്ണൻ എന്നീ ദേവതകളെ രണ്ടാമത്തെ ശ്രീകോവിലിലും പൊട്ടന് , കുറത്തി ,ഗുളികന് എന്നീ ദേവതകളെ പുറത്തു യഥാവിധി സ്ഥാനം നല്കിയും മൂവാളംകുഴി ചാമുണ്ടിക്ക് മറ്റൊരു ശ്രീകോവിൽ നിര്മ്മിച്ചും ഇവിടെ പ്രതിഷ്ഠിച്ച് ആരാധിച്ചുവരുന്നു.

തെയ്യങ്ങളുടെ തറവാടാണ് അടിയേരിമഠം. കളിയാട്ടമാണ് ഇവിടെ പ്രധാനം. ഉച്ചിട്ട ഭഗവതി , ഭൈരവന് , കുട്ടിച്ചാത്തൻ ,കരുവാള് ഭഗവതി , ഗുളികൻ , രക്തചാമുണ്ടി , തേവര് ചാത്തൻ , മൂവാളം കുഴി ചാമുണ്ടി , ഘണ്ടാകര്ണ്ണൻ എന്നീ തെയ്യങ്ങൾ 5 വര്ഷത്തില് ഒരിക്കല് ഇവിടെ കെട്ടിയാടിക്കുന്നു. 

എല്ലാ മലയാള മാസവും ഒന്നാം തീയതിയും വിശേഷ ദിവസങ്ങളിലും ഇവിടെ ത്രികാല പൂജയും ഉച്ചയ്ക്ക് അന്നദാനവും നടത്തുന്നു . മീനം 6 മുതല് ആണ് മഹോത്സവം. മംഗല്യഭാഗ്യത്തിനായി സ്വയംവര പൂജ,താലി സമര്പ്പിക്കല് , സന്താന സൗഭാഗ്യത്തിനായി സന്താനഗോപാല പൂജ, തൊട്ടിലും കുട്ടിയും വെച്ചു തൊഴല് , കുട്ടികളുടെ ഐശ്വര്യത്തിനായി തുലാഭാരം തുടങ്ങിയവ ഇവിടെ പ്രധാനമാണ് .

സഞ്ജീവനി സേവാ പദ്ധതി , ഗോദാനപദ്ധതി , വിദ്യാഭ്യാസ സഹായ പദ്ധതി, ചികിത്സാ സഹായ പദ്ധതി തുടങ്ങിയ സേവന പദ്ധതികളും ആദ്ധ്യാത്മിക പഠന ക്ലാസ്, നിരവധി പുരുഷ വനിതാ സ്വയംസഹായ സംഘങ്ങൾ തുടങ്ങിയവ ഇവിടെ പ്രവർത്തിക്കുന്നു .



</doc>
<doc id="233032" url="https://ml.wikipedia.org/wiki?curid=233032" title="ആർക്കിമിഡീസിന്റെ കന്നുകാലിപ്രശ്നം">
ആർക്കിമിഡീസിന്റെ കന്നുകാലിപ്രശ്നം

എണ്ണൽ സംഖ്യകൾ ബീജമൂല്യങ്ങളായുള്ള ബഹുപദങ്ങളുമായി ബന്ധപ്പെട്ട ഒരു ഗണിതശാസ്ത്രപ്രശ്നമാണു് ആർക്കിമിഡീസിന്റെ കന്നുകാലി പ്രശ്നം അഥവാ കന്നുകാലിപ്രശ്നം അഥവാ ആർക്കിമെഡീസ് പ്രശ്നം. ഹീലിയോസ് എന്ന സൂര്യദേവന്റെ കന്നുകാലിക്കൂട്ടത്തിൽ എത്ര കന്നുകൾ ഉണ്ടെന്നു്, തന്നിട്ടുള്ള ഒരു പറ്റം നിബന്ധനകൾ അനുസരിക്കുന്നവിധം, കണക്കുകൂട്ടിയെടുക്കുക എന്നതാണു് ഈ പ്രശ്നത്തിന്റെ ഉള്ളടക്കം. ജർമ്മനിയിലെ വോൾഫെൻബൂട്ടൽ എന്ന പട്ടണത്തിലെ ഹെർസോഗ് ഓഗസ്റ്റ് എന്ന ഗ്രന്ഥശാലയിലെ ഒരു കൈയെഴുത്തുപ്രതിയിൽ നിന്നും ഗോട്ട്‌ഹോൾഡ് എഫ്രേയ്മ് ലെസ്സിങ്ങ് 1773-ൽ കണ്ടെടുത്ത നാൽപ്പതിനാലു വരികളുള്ള പുരാതന ഗ്രീക്ക് കവിതയിലാണു് ഈ പ്രശ്നം ആദ്യം പ്രത്യക്ഷപ്പെടുന്നതു്.

ഭീമസംഖ്യകൾ ഉൾപ്പെടുന്ന കണക്കുകൾ കൂട്ടുവാനുള്ള അതിക്ലേശം മൂലം നൂറിലധികം വർഷത്തേക്കു് ഈ ചോദ്യത്തിനു് ഉത്തരം കണ്ടുപിടിക്കാൻ ആർക്കും കഴിഞ്ഞിരുന്നില്ല.ഒടുവിൽ 1880-ൽ ആംതോർ എന്ന ഗണിതശാസ്ത്രജ്ഞനാണു് കൃത്യങ്കങ്ങൾ ഉപയോഗിച്ച് ഒരു നിർദ്ധാരണം അവതരിപ്പിച്ചതു്. കന്നുകാലികളുടെ എണ്ണം ഏകദേശം formula_1 ആയിരിക്കണമെന്നും അത്രയും എണ്ണം കന്നുകാലികളുടേതു് ഈ ദൃശ്യപ്രപഞ്ചത്തിൽ തന്നെ ഒതുങ്ങാത്തത്ര വലിയൊരു കൂട്ടമായിരിക്കുമെന്നും അദ്ദേഹം ചൂണ്ടിക്കാണിച്ചു.

കന്നുകാലിപ്രശ്നത്തിന്റെ ശരിയും കൃത്യവുമായ, ദശാംശസംഖ്യകളായി എഴുതാവുന്ന ഉത്തരം മനുഷ്യബുദ്ധി മാത്രം ഉപയോഗിച്ച് കണ്ടുപിടിക്കുന്നതു് എളുപ്പമല്ല. എന്നാൽ ആധുനികകാലത്തു് പ്രത്യേകം എഴുതിയുണ്ടാക്കിയ പ്രോഗ്രാമുകൾ (Multiple precision Arithmetic Tools) ഉപയോഗിച്ച് ഇതു സാദ്ധ്യമാണു്.

ജർമ്മൻ ഭാഷയിൽ സംക്ഷിപ്തമായി തർജ്ജമ ചെയ്ത ഒരു രൂപത്തിൽ (ജോർജ്ജ് നെസ്സെൽമാൻൻ 1842; ക്രംബിയേഗെൽ 1880) പ്രശ്നം ഇങ്ങനെ എഴുതാം:


</doc>
<doc id="233036" url="https://ml.wikipedia.org/wiki?curid=233036" title="നടുവട്ടം ഗോപാലകൃഷ്ണൻ">
നടുവട്ടം ഗോപാലകൃഷ്ണൻ

മലയാളത്തിലെ ഒരു ഭാഷാശാസ്ത്രവിദഗ്ദ്ധനാണ് നടുവട്ടം ഗോപാലകൃഷ്ണൻ. മലയാളത്തിന് ക്ലാസിക്കൽ ഭാഷാപദവി ലഭിക്കാൻ വേണ്ടി കേരള സർക്കാർ കേന്ദ്രത്തിന് സമർപ്പിച്ച അടിസ്ഥാന രേഖ തയ്യാറാക്കിയ സമിതിയിലെ അംഗമായിരുന്നു ഇദ്ദേഹം. 

1951 ഫെബ്രുവരി 3-ന് ആലപ്പുഴ ജില്ലയിലെ പള്ളിപ്പാട്ടു വില്ലേജിൽ നടുവട്ടംമുറിയിൽ പെരുമ്പള്ളിൽ പരമേശ്വരൻ നായർ, തങ്കമ്മ എന്നിവരുടെ മകനായി ജനിച്ചു.

2012-ലെ കേരള സാഹിത്യ അക്കാദമി പുരസ്കാരത്തിൽ സംസ്‌കാരമുദ്രകൾ എന്ന കൃതിയ്ക്ക് മികച്ച വൈജ്ഞാനികസാഹിത്യ പുരസ്കാരം ലഭിച്ചു.


</doc>
<doc id="233037" url="https://ml.wikipedia.org/wiki?curid=233037" title="ബിയെനോസോറസ്">
ബിയെനോസോറസ്

കവചം ഉള്ള അങ്ക്യ്ലോസൌർ ദിനോസറുകളിൽ പെട്ട ഒന്നാണ് ബിയെനോസോറസ്. സസ്യഭോജി ആയ ഇവ വളരെ പതുകെ സഞ്ചരിച്ചിരുന്ന ഇനം ആയിരുന്നു. ഇവ ജീവിച്ചിരുന്നത് ജുറാസ്സിക് കാലത്തിന്റെ തുടക്കത്തിലായിരുന്നു. ചൈനയിൽ നിന്നും ആണ് ഫോസ്സിൽ കണ്ടു കിട്ടിയിടുള്ളത്. 2001 ൽ ആണ് വർഗ്ഗീകരണം നടന്നത്. ഫോസ്സിൽ ആയി കിട്ടിയിടുള്ളത് തലയോട്ടിയുടെ ഭാഗികമായ കഷണങ്ങളും , കീഴ്ത്താടിയെല്ലും, പല്ലുകളും ആണ്. ഫോസ്സിൽ ഭാഗികം ആയതിനാൽ കുടുതൽ വിവരങ്ങൾ ഒന്നും ഇപ്പോൾ ലഭ്യമല്ല.


</doc>
<doc id="233042" url="https://ml.wikipedia.org/wiki?curid=233042" title="ബിഷെക്റ്റിപെൽറ്റ">
ബിഷെക്റ്റിപെൽറ്റ

അങ്കിലോസോറിഡ് വിഭാഗത്തിൽ പെട്ട ഒരു ദിനോസർ ആണ് ബിഷെക്റ്റിപെൽറ്റ. കവചം ഉള്ള ദിനോസർ ആയ ഇവ സസ്യഭോജി ആയിരുന്നു. ഇവ വളരെ പതുകെ സഞ്ചരിച്ചിരുന്ന ഇനം ആയിരുന്നു. ഇവ ജീവിച്ചിരുന്നത് അന്ത്യ ക്രിറ്റേഷ്യസ് കാലത്ത് ആണ്. 1998-ൽ ഉസ്ബെക്കിസ്ഥാനിൽ നിന്നും ആണ് ഫോസ്സിൽ കിട്ടിയിടുള്ളത്. ബിഷെക്റ്റി എന്ന ശില ക്രമത്തിൽ നിന്നും ആണ് ഫോസ്സിൽ കണ്ടെടുത്തത്. ഇത് വരെ ഒരു ഫോസ്സിൽ മാത്രമേ കണ്ടു കിട്ടിയിടുള്ളു. ഹോലോ ടൈപ്പ് (ZIN PH 1/6).



</doc>
<doc id="233045" url="https://ml.wikipedia.org/wiki?curid=233045" title="ബോലോങ്">
ബോലോങ്

ഹദ്രോസറോയിഡ് കുടുംബത്തിൽ പെട്ട ദിനോസർ ആണ് ബോലോങ്. തുടക്ക ക്രിറ്റേഷ്യസ് കാലത്ത് ആണ് ഇവ ജീവിച്ചിരുന്നത്. ചൈനയിലെ യിക്സിയൻ എന്ന ശില ക്രമത്തിൽ നിന്നും ആണ് ഫോസ്സിൽ കണ്ടെടുത്തത്. 2010 ൽ ആണ് വർഗ്ഗീകരണവും പേരും നൽകിയത് . ഇപ്പോൾ കുടുതൽ വിവരങ്ങൾ ലഭ്യം അല്ല. പഠനങ്ങൾ നടന്നു കൊണ്ടിരിക്കുന്നു.


</doc>
<doc id="233055" url="https://ml.wikipedia.org/wiki?curid=233055" title="ഹൗസ് ഫുൾ">
ഹൗസ് ഫുൾ

ലിൻസൺ ആന്റണി സംവിധാനം ചെയ്ത് 2013-ൽ പുറത്തിറങ്ങിയ മലയാളചലച്ചിത്രമാണ് ഹൗസ് ഫുൾ. ടിനി ടോം, ജ്യോതിർമയി എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. ഷിജു നമ്പ്യത്ത് രചന നിർവ്വഹിച്ചിരിക്കുന്ന ചിത്രം മൂവി മേക്കേഴ്സിന്റെ ബാനറിൽ ജോമോൻ ആന്റണിയാണ് ചിത്രം നിർമ്മിച്ചത്.



</doc>
<doc id="233058" url="https://ml.wikipedia.org/wiki?curid=233058" title="സൗത്ത് ഗോവ">
സൗത്ത് ഗോവ

ഗോവ സംസ്ഥാനത്തിലെ രണ്ടേരണ്ടു ജില്ലകളിൽ ഒന്നാണ് സൗത്ത് ഗോവ. നോർത്ത് ഗോവയാണ് ഗോവയിലെ മറ്റൊരു ജില്ല. സൗത്ത് ഗോവയുടെ കിഴക്കും തെക്കും കർണാടകവും, പടിഞ്ഞാറ് അറബിക്കടലും വടക്ക് നോർത്ത് ഗോവയും സ്ഥിതിചെയ്യുന്നു. കേവലം 1,966ചതുരശ്ര കിലോമിറ്റർ മാത്രമാണ് ഈ കൊച്ചുജില്ലയുടെ വിസ്തീർണം. എങ്കിലും വിസ്തൃതിയിൽ നോർത്ത് ഗോവയേക്കാളും വലുതാണ് സൗത്ത് ഗോവ.

മ്ഡ്ഗാവാണ് സൗത്ത് ഗോവയുടെ ആസ്ഥാനം. ഭരണസൗകര്യാർത്ഥം സൗത്ത് ഗോവയെ മഡ്ഗാവ്, മർമഗോവ, കേപേം എന്നിങ്ങനെ മൂന്നയി തിരിച്ചിട്ടുണ്ട്. കൂടാതെ 6 താലൂക്കുകളും ഈ ജില്ലയിലുണ്ട്.




</doc>
<doc id="233059" url="https://ml.wikipedia.org/wiki?curid=233059" title="ബ്രേക്കിങ് ന്യൂസ് ലൈവ്">
ബ്രേക്കിങ് ന്യൂസ് ലൈവ്

സുധീർ അമ്പലപ്പാട് സംവിധാനം ചെയ്ത് 2013-ൽ പുറത്തിറങ്ങിയ മലയാളചലച്ചിത്രമാണ് ബ്രേക്കിങ് ന്യൂസ് ലൈവ്. വിനീത്, കാവ്യ മാധവൻ, മൈഥിലി എന്നിവരാണ് പ്രധാനവേഷങ്ങളിൽ അഭിനയിച്ചിരിക്കുന്നത്. ജി. കിഷോറാണ് തിരക്കഥ രചിച്ചിരിക്കുന്നത്.

ഒരു യഥാർത്ഥ സംഭവത്തെ ആസ്പദമാക്കി എടുത്ത ഈ ചിത്രം ആ സംഭവത്തിനോടോ, അതിന്റെ ബലിയാടുകളോടോ നീതി പുലർത്താതെ ഒരു "പൈങ്കിളി കഥ" എടുക്കുന്ന ലാഘവത്തോടെ ആണ് ചിത്രീകരിച്ചിരിക്കുന്നത് എന്ന ആരോപണമുണ്ട്.


</doc>
<doc id="233062" url="https://ml.wikipedia.org/wiki?curid=233062" title="ബ്ലാക്ക് ബട്ടർഫ്ലൈ">
ബ്ലാക്ക് ബട്ടർഫ്ലൈ

എം. രഞ്ജിത്ത് സംവിധാനം ചെയ്ത് 2013-ൽ പുറത്തിറങ്ങിയ മലയാളചലച്ചിത്രമാണ് ബ്ലാക്ക് ബട്ടർഫ്ലൈ. 2012-ൽ പുറത്തിറങ്ങിയ "വഴക്കു എൺ 18/9" എന്ന തമിഴ് ചിത്രത്തിന്റെ പുനരാവിഷ്കാരമാണീ ചിത്രം.



</doc>
<doc id="233064" url="https://ml.wikipedia.org/wiki?curid=233064" title="മങ്കേഷി ക്ഷേത്രം">
മങ്കേഷി ക്ഷേത്രം

നോർത്ത് ഗോവയിലെ പോണ്ട താലൂക്കിലുള്ള മങ്കേഷി ഗ്രാമത്തിൽ സ്ഥിതിചെയ്യുന്ന ഒരു ഹൈന്ദവ ക്ഷേത്രമാണ് മങ്കേഷി (ഇംഗ്ലീഷ്:Shri Mangeshi temple: [[ദേവനാഗിരി: श्री मंगेशी मंदीर) ഗോവയുടെ തലസ്ഥാനമായ [[പനാജി|പനാജിയിൽ]] നിന്നും ഇവിടേക്ക് 22കിലോമീറ്ററും [[മഡ്ഗാവ്|മഡ്ഗാവിൽ]] നിന്ന് 26കിലോമീറ്ററും ദൂരമുണ്ട്. 

ഗോവയിലെ തന്നെ ഏറ്റവും വലിയ ക്ഷേത്രങ്ങളിലും ഏറ്റവും പ്രശസ്തമായ ക്ഷേത്രങ്ങളിലും ഒന്നാണ് മങ്കേഷി ക്ഷേത്രം.

[[ശിവൻ|ശിവന്റെ]] ഒരു രൂപമായ മങ്കേഷി ഭഗവാനാണ് ഇവിടുത്തെ പ്രധാന പ്രതിഷ്ഠ. ഗോവയിലെ അനേകം ഹിന്ദുക്കളുടെ കുലദൈവം കൂടിയാണ് മങ്കേഷി ഭഗവാൻ. പ്രത്യേകിച്ചും കൊങ്കണി സാരസ്വത ബ്രാഹ്മണരുടെ.


[[വർഗ്ഗം:ഇന്ത്യയിലെ ശിവക്ഷേത്രങ്ങൾ]]
[[വർഗ്ഗം:ഗോവയിലെ ക്ഷേത്രങ്ങൾ]]

</doc>
<doc id="233068" url="https://ml.wikipedia.org/wiki?curid=233068" title="ഇടവക">
ഇടവക

ഒരു പ്രദേശത്ത് ഒരു പ്രത്യേക ക്രൈസ്തവ സഭയോട് ആഭിമുഖ്യം പ്രകടിപ്പിക്കുന്ന വീട്ടുകാർ ഒന്നിച്ച് വരുന്ന കൂട്ടത്തെ ആണു് ഇടവക എന്ന് പറയുന്നത്. ഇങ്ങനെ കൂടി വരവിനായി മിക്കവാറും ഒരു പള്ളിയും, ഇടവകയുടെ ആത്മിയആവശ്യങ്ങൾക്കായി അതത് സഭകൾ നിയമിക്കുന്ന ഒരു വികാരിയും ഉണ്ടാവും. 
പൊതുവേ കത്തോലിക്കാസഭയിൽ ഒരു വികാരിയച്ചന്റെ കീഴിലുള്ള പ്രദേശത്തെയാണ് ഇടവക എന്നു പറയുന്നത്. വികാരിയച്ചനെ പള്ളിവികാരി, ഇടവകവികാരി എന്നൊക്കെയും പറയുന്നു. ഒരു ഇടവകയിൽ ഒരു പ്രധാന പള്ളിക്കു പുറമേ കുരിശുപള്ളികളും മഠങ്ങളും സഭയുടെ കീഴിലുള്ള ഇതര സ്ഥാപനങ്ങളുമുണ്ടാവാം. ഒരു വികാരിയച്ചന് തന്റെ കൃത്യനിർവ്വഹണത്തിന് സഹായികളായി ഒന്നോ അതിലധികമോ സഹ വികാരിമാരോ മറ്റ് വൈദികരോ ഉണ്ടാവാം. ഇടവകയിൽ അംഗങ്ങളായ വിശ്വാസികളെ ഇടവകക്കാർ എന്നും പറയുന്നു.


</doc>
<doc id="233070" url="https://ml.wikipedia.org/wiki?curid=233070" title="തിരുവെള്ളൂർ ശ്രീ മഹാദേവർക്ഷേത്രം">
തിരുവെള്ളൂർ ശ്രീ മഹാദേവർക്ഷേത്രം

ശിവാലയ ഓട്ടം കൊണ്ട് പ്രസിദ്ധമായ തമിഴ് നാട്ടിലെ മുഞ്ചിറ ക്ഷേത്രങ്ങളുടെ പരമ്പരയിൽപ്പെട്ട ക്ഷേത്രം. തിരുവനന്തപുരം താലൂക്കിൽ അണ്ടൂർക്കോണം പഞ്ചായത്തിൽ തിരുവെള്ളൂരിലാണ് ക്ഷേത്രം സ്ഥിതി ചെയ്യുന്നത്.


</doc>
<doc id="233074" url="https://ml.wikipedia.org/wiki?curid=233074" title="മോതിരവള്ളി">
മോതിരവള്ളി

ഒരു വള്ളിച്ചെടിയാണ് മോതിരവള്ളി. . പലവിധ ഔഷധഗുണങ്ങളുള്ള ഈ ചെടി മരത്തിൽ കയറുന്ന ഒരു വള്ളിയാണ്. പശ്ചിമഘട്ടത്തിൽ കാണപ്പെടുന്നു. ശാഖകളിലുള്ള കൊമ്പൻ മീശ പോലുള്ള കൊളുത്തുപയോഗിച്ച് ഇതര സസ്യങ്ങളിൽ പിടിച്ചു വളരുന്നു. ഏകജനുസ് (Monogeneric) സസ്യമാണ്. എയ്‌ഡ്‌സിനെതിരെ ഫലപ്രദമാണെന്ന് കരുതുന്നു.



</doc>
<doc id="233076" url="https://ml.wikipedia.org/wiki?curid=233076" title="ശ്യാനത">
ശ്യാനത

ഒരു ദ്രവത്തിന്റെ (ഫ്ലൂയിഡ്) ആകൃതിക്ക് മാറ്റം വരുത്തുന്നതിനെതിരെ ആ ദ്രവം പ്രയോഗിക്കുന്ന പ്രതിരോധമാണ് ശ്യാനത അഥവാ വിസ്കോസിറ്റി. ഒഴുകാൻ നേരിടുന്ന പ്രതിരോധമായും ശ്യാനതയെ പറയാറുണ്ട്. ദ്രവത്തിലെ കണികകൾ തമ്മിലുള്ള ഘർഷണമാണ് ശ്യാനതയ്ക്കു കാരണമാകുന്നത്. വിവിധ കണികകൾ വിവിധ വേഗതയിൽ സഞ്ചരിക്കുമ്പോഴാണ് ഇത് പ്രകടമാകുന്നത്. 
ശ്യാനത പൂജ്യം ആയ ദ്രവങ്ങളെ ആദർശദ്രവങ്ങൾ എന്നാണ് പറയുക. വളരെ താഴ്ന്ന താപനിലയിൽ മാത്രമേ ഇത്തരം ദ്രവങ്ങളെ കണ്ടിട്ടുള്ളൂ.


</doc>
<doc id="233085" url="https://ml.wikipedia.org/wiki?curid=233085" title="മെസ്സിയർ 26">
മെസ്സിയർ 26

പരിച രാശിയിൽ സ്ഥിതിചെയ്യുന്ന തുറന്ന താരവ്യൂഹമാണ് മെസ്സിയർ 26 (M26) അഥവാ NGC 6694. ചാൾസ് മെസ്സിയർ 1764 ജൂൺ 20ന് ഈ താരവ്യൂഹത്തെ കണ്ടെത്തുകയും തന്റെ പട്ടികയിൽ ഇരുപത്തി ആറാമത്തെ അംഗമായി ഉൾപ്പെടുത്തുകയും ചെയ്തു.

22 പ്രകാശവർഷം വ്യാസമുള്ള ഈ താരവ്യൂഹം ഭൂമിയിൽ നിന്ന് 5,000 പ്രകാശവർഷം അകലെയായാണ് സ്ഥിതിചെയ്യുന്നത്. 8.9 കോടി വർഷം പ്രായം കണക്കുകൂട്ടുന്ന ഈ താരവ്യൂഹത്തിലെ ഏറ്റവും ദീപ്തിയേറിയ നക്ഷത്രത്തിന്റെ ദൃശ്യകാന്തിമാനം 11.9 ആണ്. താരവ്യൂഹകാമ്പിനടുത്ത് നക്ഷത്രസാന്ദ്രത കുറവാണെന്നതാണ് M26 ന്റെ ഒരു സവിശേഷത. താരവ്യൂഹത്തിനും നമുക്കുമിടയിൽ താരവ്യൂഹത്തെ മറയ്ക്കുന്ന നക്ഷത്രാന്തരീയ മാദ്ധ്യമം ഉള്ളതാവാം ഇതിനു കാരണം.


</doc>
<doc id="233088" url="https://ml.wikipedia.org/wiki?curid=233088" title="നാഷണൽ ഡിഫൻസ് അക്കാദമി">
നാഷണൽ ഡിഫൻസ് അക്കാദമി

ഇന്ത്യയിലെ കരസേന, നാവികസേന, വായുസേന എന്നീ മൂന്ന് സായുധസേനകളിലെയും അംഗങ്ങൾക്ക് ട്രെയിനിങ് നൽകുന്ന സൈനിക അക്കാദമിയാണ് നാഷണൽ ഡിഫൻസ് അക്കാദമി അഥവാ NDA. മഹാരാഷ്ട്രയിലെ പൂനയിലെ ഖഡക്‌വാസ്‌ലയിലാണ് ഇത് സ്ഥിതി ചെയ്യുന്നത്. മൂന്ന് സേനകൾക്കും പരിശീലനം ഒരുമിച്ചു നൽകുന്ന ലോകത്തിലെ തന്നെ ആദ്യത്തെ അക്കാദമിയും ഇത്തരത്തിലേതിൽ ഏറ്റവും മികച്ച നിലവാരം പുലർത്തുന്നതുമാണ് ഈ അക്കാദമി.

രണ്ടാം ലോകമഹായുദ്ധത്തിൽ സുഡാന്റെ സ്വാതന്ത്ര്യത്തിനായി ജീവൻ ബലിയർപ്പിച്ച ഇന്ത്യൻ ട്രൂപ്പുകളിലെ ജവാന്മാരുടെ സ്മരണയ്ക്കായി ഒരു യുദ്ധസ്മാരകം പണിയുന്നതിനായി സുഡാൻ ഗവണ്മെന്റ് അന്നത്തെ ഇന്ത്യാ ഗവർണൽ ജനറലായിരുന്ന ലിൻലിത്‌ഗോ പ്രഭുവിന് 1,00,000 പൗണ്ട് കൈമാറി. യുദ്ധാനന്തരം ഇന്ത്യയുടെ അന്നത്തെ കമാണ്ടർ-ഇൻ-ചീഫ് ആയിരുന്ന ഫീൽഡ് മാർഷൽ ക്ലൗഡ് ഓഷൻലെക് ലോകരാഷ്ട്രങ്ങളിൽ നിൻലവിലുള്ള യുദ്ധസ്മാരകങ്ങളെക്കുറിച്ച് പഠിക്കാൻ ഒരു കമ്മിറ്റിയെ നിയമിക്കുകയും 1946 ഡിസംബറിൽ ഇന്ത്യാ ഗവണ്മെന്റിന് റിപ്പോർട്ട് സമർപ്പിക്കുകയും ചെയ്തു ഈ കമ്മറ്റി അമേരിക്കൻ മിലിട്ടറി അക്കാഡമിയുടെ മാതൃകയിൽ എല്ലാ സേനകളിലേയും ജവാന്മാരേയും പരിശീലിപ്പിക്കത്തക്കവിധം സൗകര്യമുള്ള ഒരു സംയുക്തസേനാപരിശീലനസ്ഥാപനം സ്ഥാപിക്കാൻ ശുപാർശ ചെയ്തു.

പന്ത്രണ്ടാം ക്ലാസ്സ് കഴിഞ്ഞ ഉടൻ തന്നെ അപേക്ഷിക്കാവുന്നതാണ് നാഷണൽ ഡിഫൻസ് അക്കാഡമി. മൂന്നു വർഷത്തെ ഡിഗ്രി തലത്തിലുള്ള പഠന സൗകര്യം നൽകുന്നു. അവസാന വർഷത്തെ പഠനം കഴിയുന്നതോടെ ഒരു വർഷത്തെ പരിശീലനവും കൊടുക്കുന്നു. കരസേനയിലാണ് അവസരം കിട്ടുന്നതതെങ്കിൽ ആദ്യം സെക്കണ്ട് ലഫ്റ്റനന്റ് എന്ന തസ്തികയിലും, വ്യോമ സേനയിലാണെങ്കിൽ പൈലറ്റ്‌ ഓഫീസർ പദവിയിലും നാവിക സേനയിൽ മിഡഷിപ്മെൻ തുടർന്ന് സബ് ലെഫ്റ്റനന്റ് തസ്തികയിലും.കമ്മിഷന്റ് ആഫിസർന്മാരായി നിയമനം നൽകുന്നു. ഇത് പോലീസിലെ അസിസ്റ്റന്റ്‌ സുപ്രണ്ട് തസ്തികയ്ക്ക് തുല്യമാണ്.

NDA ഫുൾ ടൈം അണ്ടർ ഗ്രാജുവേറ്റ് പ്രോഗ്രാം താമസ്സ സൗകര്യത്തോടെയാണ്‌ നല്കുന്നത് . താമസ്സിച്ചുകൊണ്ടു മാത്രമെ പഠനം സാധിക്കത്തൊള്ളൂ . വിദ്യാർത്ഥികൾക്ക് മൂന്നു വർഷത്തെ പടിതത്തിനു ശേഷം ബിഎസ് സി/ബിഎ /ബിടെക്ക് ബിരുദം നൽകുന്നു. കേടറ്റുകാർക്ക് സൈൻസ്സു വിഭാഗമോ ഹുമാനിട്ടിക്സ് വിഭാഗമോ എടുക്കാം. സൈൻസ്സു വിഭാഗത്തിൽ ഫിസിക്സും മാത്തെമാറ്റിക്സും കെമിസ്ട്രിയും കമ്പ്യൂട്ടർ സൈൻസ്സും പഠിക്കണം. ഹുമാനിട്ടിക്സിൽ ഹിസ്റ്ററി, എകൊനോമിക്സ് , പൊളിറ്റിക്കൽ സൈൻസ്സ് , ജോഗ്രഫി എന്നിവ പഠിക്കണം. കുടാതെ ഹുമാനിട്ടിക്സിൽ ലാങ്ങുവേജും (language) പഠിക്കണം.



</doc>
<doc id="233120" url="https://ml.wikipedia.org/wiki?curid=233120" title="അൻപേ ശിവം">
അൻപേ ശിവം

2003 - ൽ സുന്ദർ. സി സംവിധാനം ചെയ്ത് പുറത്തിറങ്ങിയ ഒരു തമിഴ് ഹാസ്യ കഥാ ചലച്ചിത്രമാണ് അൻപേ ശിവം () സുന്ദർ. സിയോടൊപ്പം കെ. മുരളീധരൻ, വി. സ്വാമിനാഥൻ, ജി. വേണുഗോപാൽ എന്നിവർ ചേർന്ന് ലക്ഷ്മി മൂവി മേക്കേഴ്സ് എന്ന കമ്പനിയുടെ ബാനറിൽ നിർമ്മിച്ച ഈ ചലച്ചിത്രത്തിന്റെ കഥ രചിച്ചിരിക്കുന്നത് കമൽ ഹാസനും സംഭാഷണ രചന നിർവ്വഹിച്ചിരിക്കുന്നത് എഴുത്തുകാരൻ മദനുമാണ്. ചിത്രത്തിൽ കമൽ ഹാസൻ, ആർ. മാധവൻ, കിരൺ റത്തോഡ് എന്നിവർ കേന്ദ്ര കഥാപാത്രങ്ങളെയും നാസർ, സന്താന ഭാരതി, സീമ, ഉമ റിയാസ് ഖാൻ എന്നിവർ മറ്റ് പ്രധാനപ്പെട്ട കഥാപാത്രങ്ങളെയും അവതരിപ്പിച്ചിരിക്കുന്നു. 
സാഹചര്യവശാൽ ഒരുമിച്ച് യാത്ര ചെയ്യേണ്ടി വരുന്ന ഫലിതപ്രിയനും വികലാംഗനും കമ്മ്യൂണിസ്റ്റും ആയ നല്ലശിവവും (കമലഹാസൻ) മുതലാളിത്തത്തോടനുഭാവമുള്ള അഹങ്കാരിയായ പരസ്യചിത്രകാരൻ അൻപരശും (ആർ. മാധവൻ) നേരിടുന്ന പ്രശ്നങ്ങളും അവ അൻപരശിന്റെ കാഴ്ച്ചപ്പാടിൽ വരുത്തുന്ന മാറ്റങ്ങളുമാണ് ചിത്രത്തിന്റെ കഥാതന്തു. കമ്മ്യൂണിസം, നിരീശ്വരവാദം തുടങ്ങിയവയിലെ കമലഹാസന്റെ വീക്ഷണങ്ങൾ പ്രതിഫലിക്കുന്ന ചിത്രമാണിത്.

ചിത്രത്തിന്റെ സംഗീത സംവിധാനം നിർവ്വഹിച്ചിരിക്കുന്നത് വിദ്യാ സാഗറും ഛായാഗ്രഹണം, കലാ സംവിധാനം എന്നിവ യഥാക്രമം ആർതർ എ. വിൽസൺ, എം. പ്രഭാകരൻ എന്നിവരും നിർവ്വഹിച്ചിരിക്കുന്നു. 

120 മില്യൺ ചെലവിൽ ആണ് അൻപേ ശിവം നിർമ്മിക്കപ്പെട്ടത്. 2003 ജനുവരി 15 - ന് ചിത്രം റിലീസ് ചെയ്തു. ചലച്ചിത്ര നിരൂപകരിൽ നിന്നും മികച്ച അഭിപ്രായങ്ങളാണ് ലഭിച്ചതെങ്കിലും ബോക്സ് ഓഫീസ് കളക്ഷനിൽ അൻപേ ശിവം പരാജയപ്പെടുകയുണ്ടായി. എന്നിരുന്നാലും തിയേറ്റർ പ്രദർശനങ്ങൾക്കു ശേഷം ടെലിവിഷൻ ചാനലുകളിൽ വീണ്ടും വീണ്ടും പ്രദർശിപ്പിച്ചതിലൂടെ പിന്നീട് ചിത്രത്തിന് വലിയ ശ്രദ്ധേയത ലഭിക്കുകയും തമിഴ് ചലച്ചിത്ര രംഗത്തിലെ തന്നെ ക്ലാസിക് ചലച്ചിത്രങ്ങളിലൊന്നായി വിലയിരുത്തപ്പെടുകയും ചെയ്തിരുന്നു. 

2003 - ൽ ഇന്ത്യൻ അന്താരാഷ്ട്ര ചലച്ചിത്രോത്സവത്തിലെ ഇന്ത്യൻ പനോരമ വിഭാഗത്തിന്റെ ഭാഗമായി അൻപേ ശിവം ഗോവയിൽ പ്രദർശിപ്പിക്കപ്പെട്ടു. 51 - ാമത് ഫിലിംഫെയർ അവാർഡ് സൗത്തിൽ മികച്ച ചിത്രത്തിനുള്ള പ്രത്യേക ജൂറി പുരസ്കാരവും മികച്ച ചിത്രത്തിനും മികച്ച നടനുമുള്ള (കമൽ ഹാസന്) പുരസ്കാരങ്ങൾക്കായുള്ള നാമനിർദ്ദേശങ്ങളും ലഭിക്കുകയുണ്ടായി. കൂടാതെ 2003 - ലെ തമിഴ്നാട് സംസ്ഥാന ചലച്ചിത്ര പുരസ്കാരത്തിൽ അൻപേ ശിവത്തിലെ അഭിനയത്തിന് ആർ. മാധവന് മികച്ച നടനുള്ള പുരസ്കാരവും ലഭിച്ചിരുന്നു. 
ഒഡിഷയിലെ ഭുവനേശ്വറിലുള്ള ബിജു പട്നായിക് അന്താരാഷ്ട്ര വിമാനത്താവളത്തിൽ, ചെന്നൈയിലേക്കുള്ള വിമാനം കാത്തിരുന്ന രണ്ട് വ്യക്തികൾ സംഭാഷണത്തിലേർപ്പെടുന്നു. ഇവരിൽ ഒരാളായ അൻപരശ് ഒരു വാണിജ്യ സംവിധായകനാണ്. എ-അരസ് എന്ന ചുരുക്കപ്പേരിലറിയപ്പെടാനാണ് അയാൾ ആഗ്രഹിക്കുന്നത്. രണ്ടാമത്തെയാളായ നല്ലശിവം അഥവാ "നല്ല", ഒരു സോഷ്യലിസ്റ്റാണ്. യാദൃച്ഛികമായി കനത്ത മഴയെത്തുടർന്ന് ചെന്നൈയിലേക്കുള്ള വിമാനം റദ്ദാക്കപ്പെടുന്നു. എന്നാൽ ഈ അവസരത്തിൽ അരസ്, "നല്ല" ഒരു തീവ്രവാദിയാണെന്ന് സംശയിക്കുകയും വിമാനത്താവളത്തിലെ അധികാരികളോട് വിവരമറിയിക്കുകയും ചെയ്യുന്നു. പക്ഷേ, തുടർന്ന് അരസ് തനിക്ക് തെറ്റു പറ്റിയതാണെന്നും തിരിച്ചറിയുന്നു. മഴ വീണ്ടും കനക്കുകയും നഗരം മുഴുവൻ വെള്ളത്തിൽ മുങ്ങുകയും ചെയ്തതോടെ അവർ ഇരുവരും ഒരു മുറിയിൽ കിടക്കേണ്ടതായി വരുന്നു. ഇരുവർക്കും അടുത്ത ദിവസം തന്നെ ചെന്നൈയിലെത്തിയേ മതിയാകു: അരസിന് തന്റെ വിവാഹച്ചടങ്ങിൽ പങ്കെടുക്കാനും, നല്ലയ്ക്ക് ഒരു കോടതി കേസിൽ വിജയിച്ചതിന്റെ ഫലമായി തനിക്ക് ലഭിച്ച 3,200,000 രൂപയുടെ ചെക്ക് ഏതാനും യൂണിയൻ തൊഴിലാളികളെ ഏൽപ്പിക്കാനും. ക്ലേശകരമായ ഒരു രാത്രിയ്ക്കു ശേഷം, വിമാനം പുറപ്പെടാൻ സാധ്യതയില്ലെന്ന് മനസ്സിലാക്കിയതോടെ അരസും നല്ലയും കോറമണ്ഡൽ എക്സ്പ്രസ് ട്രെയിനിൽ പോകുന്നതിനു വേണ്ടി ഒരു ബസ്സിൽ കയറുന്നു. എന്നാൽ യാത്രയ്ക്കിടയിൽ വച്ച് അരസിന്റെ ബാഗ് നഷ്ടപ്പെടുന്നു. അരസിന്റെ കൈയ്യിൽ ഒരു ക്രെഡിറ്റ് കാർഡ് ഉണ്ടെങ്കിലും അത് സ്വീകരിക്കപ്പെടുന്നില്ല. തന്റെ മനസാന്നിധ്യം പ്രയോജനപ്പെടുത്തിക്കൊണ്ട് ഓരോ പ്രശ്നത്തിൽ നിന്നും അരസിനെ നല്ല, രക്ഷിക്കുന്നുണ്ടെങ്കിലും അരസ് ഓരോ ഘട്ടത്തിലും നല്ലയിൽ നിന്നും രക്ഷപ്പെടാൻ ശ്രമിച്ചുകൊണ്ടേയിരിക്കുന്നു. പക്ഷേ ഓരോ പ്രാവശ്യം അരസിനെ നല്ല പിന്തുടർന്ന് കണ്ടെത്തിക്കൊണ്ടേയിരുന്നു. തുടർന്ന് ട്രെയിൻ കാത്ത് ഇച്ചപുരം റെയിൽവേ സ്റ്റേഷനിൽ നിൽക്കവേ, അരസിനോട് നല്ല, തന്റെ ജീവിതത്തെക്കുറിച്ച് പറയാൻ തുടങ്ങുന്നു. 

ഏതാനും വർഷങ്ങൾക്കു മുൻപ്, ആരോഗ്യവാനായിരുന്ന "നല്ല", തൊഴിലില്ലായ്മയ്ക്ക് കാരണമായിത്തീർന്ന ബഹുരാഷ്ട്ര കമ്പനികളുടെ നേതൃത്വത്തിൽ നടക്കുന്ന വ്യാവസായിക വൽക്കരണത്തിനെതിരെയെുള്ള പ്രതികരണങ്ങളുടെ ഭാഗമായി നടന്ന തെരുവു നാടകങ്ങളിൽ അഭിനയിച്ചിരുന്നു. ഈ സമയം തൊഴിലാളികൾക്ക് ശമ്പളത്തിൽ വർധനവ് നൽകാതിരുന്ന കന്ദസ്വാമി പടയട്ച്ചി എന്ന അഴിമതിക്കാരനായ ഫാക്ടറി ഉടമയുമായും "നല്ല" വിരോധം പ്രകടിപ്പിച്ചിരുന്നു. തന്റെ എല്ലാ പരിപാടികളിലും നല്ല പരിഹാസരൂപേണ പടയട്ച്ചിയെ അനുകരിക്കുകയും ചെയ്തിരുന്നു. എന്നാൽ ഇതിനിടയിൽ നല്ലയും പടയാട്ചിയുടെ മകളായ ബാലസരസ്വതി അഥവാ ബാലയും പ്രണയത്തിലാകുന്നു. പടയട്ചിയുമായി വീണ്ടും വലിയ പ്രശ്നങ്ങൾ ഉണ്ടാകാതിരിക്കുന്നതിനു വേണ്ടി നല്ലയും ബാലയും കേരളത്തിലേക്ക് ഒളിച്ചോടാൻ തീരുമാനിച്ചു. എന്നാൽ ബാലയെ കാണാൻ നല്ല പോകുന്ന വഴി, യാത്ര ചെയ്തിരുന്ന ബസ് അപകടത്തിൽപ്പെടുകയും ഗുരുതരമായി പരിക്കേൽക്കുകയും രൂപം വികൃതമാവുകയും ഭാഗികമായി തളർച്ച ബാധിക്കുകയും ചെയ്യുന്നു. പരിക്കുകളിൽനിന്നും മുക്തി നേടിയ ശേഷം ബാലയെ കാണാൻ നല്ല പോയെങ്കിലും, ബാല ഇപ്പോൾ മറ്റൊരാളെ വിവാഹം ചെയ്ത് ജീവിക്കുകയാണെന്ന് പടയാട്ചിയിൽ നിന്നും മനസ്സിലാക്കുന്നു. ഇതിനു മുൻപ് നല്ല മരിച്ചുപോയെന്ന് ബാലയോട് പടയട്ചി കള്ളം പറയുന്നുമുണ്ട്. ഈ സംഭവത്തോടുകൂടി "നല്ല", സ്നേഹത്തിലും കരുണയിലും വിശ്വസിക്കാൻ ആരംഭിക്കുന്നു. തുടർന്ന് പരിക്കേറ്റ, വികൃതമായ ശരീരത്തെക്കുറിച്ചുള്ള അപകർഷതാബോധം കൂടാതെ "നല്ല", വിവിധ സാമൂഹ്യ പ്രവർത്തനങ്ങളിലും തൊഴിലാളികളുടെ പ്രശ്നങ്ങൾ പരിഹരിക്കുന്നതിനു വേണ്ടിയും പ്രവർത്തിക്കുന്നു. 

ചെന്നൈയിൽ എത്തിയതിനു ശേഷം അരസ്, നല്ലയുടെ ചെക്ക് യൂണിയൻ തൊഴിലാളികൾക്ക് കൈമാറുന്നു. തുടർന്ന് അരസ്, തന്റെ വിവാഹച്ചടങ്ങിലേക്ക് നല്ലയെ ക്ഷണിക്കുന്നു. എന്നാൽ വിവാഹസ്ഥലത്തെത്തുമ്പോൾ അരസിന്റെ വധു ബാലയാണെന്ന് നല്ല മനസ്സിലാക്കുന്നു. ഈ സമയം പടയട്ചി നല്ലയെ തിരിച്ചറിയുകയും എന്തിനാണ് വിവാഹത്തിന് വന്നതെന്ന് ആരായുകയും ചെയ്യുന്നു. പക്ഷേ അരസ് ക്ഷണിച്ചിട്ടാണ് താൻ വന്നതെന്ന് പറയുന്ന "നല്ല", തുടർന്ന് തൊഴിലാളികൾക്ക് ശമ്പള വർധനവ് നൽകാം എന്ന് അംഗീകരിക്കുന്ന പത്രത്തിൽ ഒപ്പിടാൻ പടയട്ചിയോട് ആവശ്യപ്പെടുന്നു. ബാലയുടെ വിവാഹം മുടങ്ങാതിരിക്കുന്നതിനു വേണ്ടി പടയട്ചി, നല്ലയുടെ ആവശ്യങ്ങളെല്ലാം അംഗീകരിക്കുന്നു. ഇതേ സമയം പത്രങ്ങളിൽ ഒപ്പിട്ട ശേഷം പടയട്ചി, നല്ലയെ കൊല്ലാൻ തന്റെ സഹായിയോട് ആജ്ഞാപിക്കുന്നു. എന്നാൽ, കൊല്ലാൻ പോയ സഹായിയുടെ മനസ്സിന് പെട്ടെന്ന് മാറ്റം വരുകയും ഇതിൽ കുപിതനായ പടയട്ചി, സഹായിയുടെ മകളെ വകവരുത്തുകയും ചെയ്യുന്നു. ഒടുവിൽ, പടയട്ചിയിൽ നിന്നും അകന്നു നിൽക്കാൻ നല്ലയോട് സഹായി ആവശ്യപ്പെടുന്നു. ഇത് സമ്മതിച്ചുകൊണ്ട് "നല്ല" നടന്നകലുന്നു. 


2002 - ന്റെ ആദ്യപാദത്തിൽ തിരക്കഥാ രചന പൂർത്തിയാക്കിയ കമൽ ഹാസൻ, അതിനെ തുടർന്ന് മലയാള ചലച്ചിത്ര സംവിധായകനായ പ്രിയദർശനെ ഈ ചലച്ചിത്രം സംവിധാനം ചെയ്യുന്നതിനു വേണ്ടി സമീപിച്ചിരുന്നു. 1990 - കൾ മുതൽ പ്രിയദർശനും കമൽ ഹാസനും അടുപ്പം പുലർത്തിയിരുന്നു. ചിത്രത്തിന്റെ തിരക്കഥ വായിച്ച ശേഷം ഭാവതീവ്രമായ ഒരു പ്രണയ കഥയാണ് ഇത് എന്നായിരുന്നു പ്രിയദർശൻ അഭിപ്രായപ്പെട്ടത്. ചിത്രത്തിന്റെ പേരായ അൻപേ ശിവം എന്നത്, ശൈവമതം വര്യനായ തിരുമൂലറിന്റെ "തിരുമന്ത്രം എന്ന കവിതയിൽ നിന്നുമാണ് സ്വീകരിച്ചിരിക്കുന്നത്.

2002 ജൂണിൽ പ്രിയദർശൻ ഈ ചിത്രത്തിന്റെ നിർമ്മാണ പ്രവർത്തനങ്ങളിൽ നിന്നും പിന്മാറുകയുണ്ടായി. പ്രിയദർശന് അൻപേ ശിവത്തേക്കാൾ വലിയ ഒരു ചിത്രത്തിൽ തന്നോടൊപ്പം പ്രവർത്തിക്കാനാണ് ആഗ്രഹം എന്നായിരുന്നു സംവിധായകന്റെ പിന്മാറ്റത്തെക്കുറിച്ച് കമൽ ഹാസൻ അന്ന് അഭിപ്രായപ്പെട്ടത്. പിന്നീട് സുന്ദർ. സി സംവിധായകനാകാം എന്ന് ഏൽക്കുകയും കൂടാതെ നിർമ്മാണ ചുമതല കൂടി വഹിക്കാമെന്ന് സമ്മതിക്കുകയും ചെയ്തു. സ്വാമിനാഥൻ, കെ. മുരളീധരൻ, ജി. വേണുഗോപാൽ എന്നിവരുടെ നേതൃത്വത്തിലുള്ള ലക്ഷ്മി മൂവി മേക്കേഴ്സുമായി ചേർന്നാണ് സുന്ദർ. സി, അൻപേ ശിവം നിർമ്മിച്ചത്. 
ചലച്ചിത്രത്തിന്റെ കഥ എഴുതിയതു കൂടാതെ, കേന്ദ്ര കഥാപാത്രത്തെ അവതരിപ്പിച്ചതും കമൽ ഹാസൻ തന്നെയാണ്. തുടർന്ന് 2002 ജനുവരിയിൽ ആർ. മാധവനെ രണ്ടാമത്തെ കേന്ദ്ര കഥാപാത്രത്തെ അവതരിപ്പിക്കാനും തിരഞ്ഞെടുക്കുകയുണ്ടായി. കമൽ ഹാസന്റെ ഓഫീസിൽ നിന്നും ബാലസരസ്വതിയുടെ വേഷം അവതരിപ്പിക്കാനുള്ള അവസരം വാഗ്ദാനം ചെയ്യപ്പെട്ടപ്പോൾ തന്നെ താൻ അംഗീകരിച്ചുവെന്നായിരുന്നു പിന്നീട് കിരൺ റത്തോഡ്, ചിത്രത്തിലേക്ക് ക്ഷണിക്കപ്പെട്ടതിനെക്കുറിച്ച് പറഞ്ഞത്. ചലച്ചിത്ര പിന്നണി ഗായികയായ അനുരാധ ശ്രീറാം ആയിരുന്നു റത്തോഡിന്റെ കഥാപാത്രത്തിന് ശബ്ദം നൽകിയത്. ചിത്രത്തിൽ കമൽ ഹാസന്റെ സുഹൃത്തും സഹപ്രവർത്തകയുമായ കഥാപാത്രമായ മെഹറുന്നിസയെ ഉമ റിയാസ് ഖാൻ അവതരിപ്പിക്കാമെന്നും ഈ സമയം സമ്മതിക്കുകയുണ്ടായി. 2019 - ൽ ഇന്ത്യൻ എക്സ്പ്രസുമായി നടത്തിയ ഒരു അഭിമുഖത്തിൽ ചിത്രത്തിന്റെ രചനാ സഹായിയും വസ്ത്രാലങ്കാരകയുമായി പ്രവർത്തിച്ച സുജാത നാരായണൻ, നന്ദിത ദാസും ശോഭനയുമായിരുന്നു യഥാക്രമം ബാലസരസ്വതിയുടെയും മെഹറുന്നിസയുടെയും വേഷം കൈകാര്യം ചെയ്യാൻ തീരുമാനിച്ചിരുന്നതെന്നും എന്നാൽ പിന്നീട് ഇരുവരുടെയും സമയക്രമങ്ങൾ ശരിയാകാത്തതിനാൽ പിന്നീട് അവർ നിരസിക്കുകയായിരുന്നു. 

തമിഴ് ചലച്ചിത്ര നടന്മാരായ നാസറും സന്താന ഭാരതിയും യഥാക്രമം കന്ദസ്വാമി പടയട്ചിയുടെയും അദ്ദേഹത്തിന്റെ സഹായിയുടെയും വേഷങ്ങളാണ് അവതരിപ്പിച്ചിരിക്കുന്നത്. ചലച്ചിത്രത്തിന്റെ സംഭാഷണങ്ങൾ എഴുതിയതു കൂടാതെ കാർട്ടൂണിസ്റ്റായ മദൻ, അതിഥി താരമായും ചിത്രത്തിൽ എത്തിയിരുന്നു. 2006 - ൽ ദ ഹിന്ദു ദിനപത്രത്തിലെ എസ്.ആർ. അശോക് കുമാറുമായി നടത്തിയ അഭിമുഖത്തിൽ, അൻപേ ശിവത്തിലെയും 1990 - ൽ പുറത്തിറങ്ങിയ മൈക്കൽ മദന കാമ രാജനിലെയും കഥാപാത്രങ്ങളാണ് താൻ ചെയ്തതിൽ വച്ച് ഏറ്റവും പ്രിയപ്പെട്ട കഥാപാത്രങ്ങളെന്ന് സന്താന ഭാരതി അഭിപ്രായപ്പെടുകയുണ്ടായി. 

ആർതർ എ. വിൽസൺ, എം. പ്രഭാകരൻ, പി. സായി സുരേഷ് എന്നിവരായിരുന്നു യഥാക്രമം ചലച്ചിത്രത്തിന്റെ ഛായാഗ്രഹണം, കലാ സംവിധാനം, ചിത്ര സംയോജനം എന്നിവ നിർവ്വഹിച്ചത്. ബൃന്ദ, ചിന്നി പ്രകാശ്, ദിനേഷ് കുമാർ എന്നിവരായിരുന്നു ചിത്രത്തിലെ ഗാനരംഗങ്ങളുടെ നൃത്തസംവിധാനം നിർവ്വഹിച്ചത്. കൂടാതെ വിക്രം ധർമ്മയുടെ നേതൃത്വത്തിൽ സംഘട്ടന രംഗങ്ങളും ചിത്രീകരിക്കുകയുണ്ടായി. സന്താന ഭാരതിയുടെ ഭാര്യാ സഹോദരി കൂടിയായ മുത്തുലക്ഷ്മി വരദൻ, അൻപേ ശിവത്തിന്റെ ചിത്ര സംയോജക സഹായിയായും പ്രവർത്തിച്ചിട്ടുണ്ട്. കമൽ ഹാസന്റെ മേക്കപ്പ് നിർവ്വഹിച്ചിരിക്കുന്നത് മൈക്കൽ വെസ്റ്റ്മോർ, അനിൽ പ്രോംകരികാർ എന്നിവർ ചേർന്നാണ്. 2002 മേയിൽ കമൽ ഹാസൻ, പഞ്ചതന്ത്രം എന്ന തന്റെ മറ്റൊരു ചിത്രത്തിന്റെ ഗാനരംഗങ്ങൾ ചിത്രീകരിച്ച ശേഷം അൻപേ ശിവത്തിലെ നല്ലശിവം എന്ന കഥാപാത്രത്തിനു വേണ്ടിയുള്ള മേക്കപ്പ്, അമേരിക്കൻ ഐക്യനാടുകളിലെ ലോസ് ഏഞ്ജൽസിൽ വച്ച് പൂർത്തിയാക്കുകയുണ്ടായി. 
അൻപേ ശിവത്തിന്റെ നിശ്ചല ചിത്ര ഛായാഗ്രഹണം 2002 ജൂലൈയിൽ ആരംഭിച്ചു. ചിത്രത്തിലെ കേന്ദ്ര കഥാപാത്രങ്ങൾ പ്രത്യക്ഷപ്പെടുന്ന ആദ്യത്തെ രംഗം തമിഴ്നാട്ടിലെ പൊള്ളാച്ചി റെയിൽവേ സ്റ്റേഷനിൽ വച്ചായിരുന്നു ചിത്രീകരിച്ചത്. ചലച്ചിത്രത്തിലെ ഇരുവരും തമ്മിലുള്ള രസതന്ത്രം മികച്ചതാകുന്നതിനു വേണ്ടി കമൽ ഹാസനും മാധവനും ചിത്രീകരണത്തിന്റെ തുടക്കത്തിൽ തന്നെ ഏറെ നേരം അടുത്തിടപഴകിയിരുന്നു. 

120 മില്യൺ രൂപയുടെ പരിമിതമായ ചെലവിലാണ് അൻപേ ശിവത്തിന്റെ ചിത്രീകരണം പൂർത്തിയാക്കിയത്. ചിത്രത്തിലെ ട്രെയിൻ, ബസ് ദുരന്തങ്ങൾ സി.ജി.ഐ സാങ്കേതികവിദ്യ ഉപയോഗിച്ച് നിർമ്മിച്ചിരുന്നു. 2002 സെപ്റ്റംബറിൽ ചിത്രീകരണ സംഘത്തോടൊപ്പം ചേർന്ന ആർ. മാധവൻ, ഏറെക്കുറെ ആളൊഴിഞ്ഞ സ്ഥലങ്ങളിൽ വച്ചാണ് ചിത്രത്തിന്റെ ഭൂരിഭാഗം രംഗങ്ങളും ചിത്രീകരിച്ചതെന്ന് പിന്നീട് അഭിപ്രായപ്പെടുകയുണ്ടായി. ചിത്രത്തിൽ ഒഡിഷയിൽ വച്ചു നടക്കുന്ന വെള്ളപ്പൊക്കത്തിന്റെ ദൃശ്യങ്ങൾ, ഒഡിഷ - ആന്ധ്രാ പ്രദേശ് അതിർത്തിയിൽ വച്ച് റോഡുകൾ വെള്ളത്തിനടിയിൽ ആകുന്ന തരത്തിൽ കൃത്രിമമായി സെറ്റിന്റെ സഹായത്തോടെയാണ് ചിത്രീകരിച്ചത്. കൂടാതെ ചെന്നൈ, വിശാഖപട്ടണം, തമിഴ്നാട് - കർണാടക അതിർത്തി എന്നിവിടങ്ങളിലും ചിത്രീകരണം നടത്തിയിരുന്നു. ക്ലൈമാക്സിനു മുൻപുള്ള രംഗങ്ങൾ, ഗിണ്ടിയിലുള്ള കംപ കോളയുടെ കോംപൗണ്ടിൽ വച്ചായിരുന്നു ചിത്രീകരിച്ചത്. അൻപേ ശിവത്തിന്റെ ക്ലൈമാക്സ് രംഗങ്ങൾ ഒരൊറ്റ ടേക്കിൽ തന്നെ ചിത്രീകരിച്ച് പൂർത്തിയാക്കുകയുണ്ടായി. 
ശാരീരികമായി പ്രയാസമനുഭവിക്കുന്ന സോഷ്യലിസ്റ്റായ നല്ലശിവത്തിന്റെയും, മുതലാളിത്ത വ്യവസ്ഥയെയും ആഗോളവൽക്കരണത്തെയും പൂർണ്ണമായി പിന്തുണയ്ക്കുന്ന അൻപരശിന്റെയും, ഭുവനേശ്വർ മുതൽ ചെന്നൈ വരെയുള്ള യാത്രയെ പിന്തുടർന്നാണ് അൻപേ ശിവത്തിന്റെ കഥ മുന്നോട്ട് പോകുന്നത്. അപ്രതീക്ഷിതമായ സംഭവവികാസങ്ങൾ കാരണം അവർ ഇരുവരും ഒരുമിച്ച് തന്നെ യാത്ര ചെയ്യേണ്ടി വരുന്നു. കഥയുടെ ആദ്യം മുതൽ അവസാനം വരെ കമ്മ്യൂണിസം, കരുണ, ആഗോളവത്കരണം, നിരീശ്വരവാദം, നിസ്വാർഥത എന്നീ ആശയങ്ങൾ കടന്നുവരുന്നുണ്ട്. കൂടാതെ മാനുഷികത്വം പിന്തുടരുന്ന വ്യക്തിയായ കമൽ ഹാസന്റെ പല ആദർശങ്ങളും ചിത്രത്തിൽ ഉടനീളം പ്രകടമാകുന്നുണ്ട്. കമ്മ്യൂണിസ്റ്റ് ചിന്തകനും നാടകകൃത്തും നടനും സംവിധായകനും ഗാനരചയിതാവും ആയിരുന്ന സഫ്ദർ ഹാഷ്മിയിൽ നിന്നും പ്രചോദനമുൾക്കൊണ്ടാണ് നല്ലശിവം എന്ന കഥാപാത്രത്തെ സൃഷ്ടിച്ചിട്ടുള്ളത് എന്നാണ് പിന്നീട് കമൽ ഹാസൻ പറഞ്ഞിട്ടുള്ളത്. ഇന്ത്യയിലെ തെരുവു നാടക പ്രസ്ഥാനത്തിലെ സജീവ പങ്കാളിയായിരുന്നു സഫ്ദർ ഹാഷ്മി. 1989 ജനുവരി 2 - ന് ഉത്തർ പ്രദേശിൽ ഹല്ലാ ബോൽ എന്ന നാടകത്തിൽ അഭിനയിച്ചുകൊണ്ടിരിക്കവേ ഇന്ത്യൻ നാഷണൽ കോൺഗ്രസ് പ്രവർത്തകരുടെ ആക്രമണത്തിനിരയായി സഫ്ദർ ഹാഷ്മി മരണമടഞ്ഞു. ഔട്ട്‌ലുക്ക് മാസികയുടെ എസ്. ആനന്ദ്, അൻപേ ശിവത്തിൽ കടന്നു വരുന്ന മാനുഷികത്വവുമായി ബന്ധപ്പെട്ട കമൽ ഹാസന്റെ വീക്ഷണങ്ങൾ ചാർലി ചാപ്ലിന്റെ ആശയങ്ങൾക്ക് സമാനമായിരുന്നുവെന്ന് അഭിപ്രായപ്പെട്ടിരുന്നു. ദ ടൈംസ് ഓഫ് ഇന്ത്യ ദിനപത്രത്തിന്റെ എം. കല്യാണരാമനും അബ്ദുള്ള നൂറുള്ളയും, നല്ലശിവം എന്ന കഥാപാത്രത്തിന് തെരുവു നാടക കലാകാരനായ പ്രലയനുമായി വളരെയധികം സാമ്യമുണ്ടെന്ന് അഭിപ്രായപ്പെട്ടിരുന്നു. 

മരണത്തിന് മുഖാമുഖം വരുമ്പോഴും മനുഷ്യന് വീണ്ടും സാധ്യതകളും വാതിലുകളും സൃഷ്ടിക്കുവാൻ സാധിക്കുമെന്ന തത്ത്വമാണ് അൻപേ ശിവം മുന്നോട്ടു വയ്ക്കുന്നത് എന്നാണ് കല്യാണരാമൻ പറയുന്നത്. ഇതിന്റെ ഫലമായി മനുഷ്യനിൽ നിന്ന് ദൈവത്തിലേക്കുള്ള പരിണാമത്തിന്റെ ഏറ്റവും അവസാന ഘട്ടമാണ് ശിവം, സ്നേഹമാണ് എന്ന തിരിച്ചറിവ് എന്ന് കമൽ ഹാസൻ സൂചിപ്പിക്കുന്നുണ്ട്. മാണിക്കവാചകർ രചിച്ച തിരുവാചകം എന്ന പുരാതന കൃതിയിൽ നിന്നുമെടുത്ത തെന്നാടുടൈയ ശിവനേ പോറ്റി (തെക്കൻ നാടുമുഴുവൻ വാഴുന്ന ശിവനേ) എന്ന പഴമൊഴി അൻപേ ശിവത്തിൽ കമൽ ഹാസൻ ഉപയോഗപ്പെടുത്തിയിട്ടുണ്ട്. ചലച്ചിത്രത്തിലെ കഥാപാത്രമായ പടയട്ചി ഓരോ കൊലപാതകം ചെയ്യുന്നതിനു മുൻപും ഈ വാചകം ഉരുവിടുന്നുണ്ട്. സ്വരാജ്യ എന്ന മാസികയുടെ കാലവൈ വൈങ്കട്, കമൽ ഹാസൻ അനുചിതമായ ഈ വാചകം പ്രയോഗിക്കുന്നതിലൂടെ ഹിന്ദുമതത്തിന്റെ മറ്റൊരു വശത്തെയാണ് എടുത്തു കാട്ടുന്നത്. 

കമൽ ഹാസന്റെ മറ്റൊരു ചലച്ചിത്രമായ 2013 - ൽ പുറത്തിറങ്ങിയ വിശ്വരൂപത്തെ കുറിച്ച് ചലച്ചിത്ര നിരൂപകനായ ഭരദ്വാജ് രംഗൻ രചിച്ച അവലോകനത്തിൽ തമിഴിതര കഥാപാത്രങ്ങളെ കഥയിലേക്ക് ചേർക്കുന്നതിൽ കമൽ ഹാസനുള്ള വൈദഗ്ദ്ധ്യത്തിന്റെയും താത്പര്യത്തിന്റെയും തുടർച്ചയാണ് വിശ്വരൂപത്തിലും കാണാൻ കഴിയുന്നത് എന്ന് അഭിപ്രായപ്പെട്ടിരുന്നു. "interconnectedness of the nation", "the world beyond India" എന്നീ ആശയങ്ങൾക്ക് കമൽ ഹാസൻ നൽകുന്ന അംഗീകാരമായി ഇതിനെ കണക്കാക്കാമെന്നും ഭരദ്വാജ് രംഗൻ പറയുന്നുണ്ട്. 1994 - ൽ പുറത്തിറങ്ങിയ മഹാനദി എന്ന ചലച്ചിത്രത്തിലെ ബംഗാളി ഭാഷയുടെ ഉപയോഗവും ബംഗാളികളുമായ കണ്ടുമുട്ടലും, 1994 - ൽ പുറത്തിറങ്ങിയ നമ്മവർ എന്ന ചലച്ചിത്രത്തിലെ തെലുഗു ഭാഷ സംസാരിക്കുന്ന കാമുകി, 2000 - ൽ പുറത്തിറങ്ങിയ ഹേ റാം എന്ന ചലച്ചിത്രത്തിൽ ബംഗാളി സ്ത്രീയെ വിവാഹം ചെയ്യുന്നത്, 2006 - ൽ പുറത്തിറങ്ങിയ വേട്ടയാട് വിളയാടിൽ അമേരിക്കക്കാരുമായി സഹകരിക്കുന്നത്, 2010 - ൽ പുറത്തിറങ്ങിയ മൻമഥൻ അൻപിൽ ഫ്രഞ്ച് വനിതയെ വിവാഹം ചെയ്യുന്നത് എന്നീ സന്ദർഭങ്ങൾ ചൂണ്ടിക്കാട്ടിക്കൊണ്ട് ഇതിനുമുൻപും കമൽ ഹാസൻ തന്റെ ചിത്രങ്ങളിൽ അന്യഭാഷാ കഥാപാത്രങ്ങളെ ഉപയോഗപ്പെടുത്തിയിട്ടുണ്ടെന്ന് അദ്ദേഹം സൂചിപ്പിക്കുന്നു. അൻപേ ശിവത്തിൽ ഒഡിയ ജനങ്ങളുമായുള്ള സമ്പർക്കം ഇത്തരത്തിലുള്ള ഒന്നാണെന്നും ഭരദ്വാജ് രംഗൻ ചൂണ്ടിക്കാട്ടുന്നു. കൂടാതെ കമൽ ഹാസന്റെ കുട ഉപയോഗിച്ചുകൊണ്ടുള്ള സംഘട്ടന രംഗങ്ങളെയും 1983 - ലെ തൂങ്കാതേ തമ്പീ തൂങ്കാതേ എന്ന ചലച്ചിത്രവുമായി ഭരദ്വാജ് സാമ്യപ്പെടുത്തുന്നുണ്ട്. 

Sify എന്ന വെബ്സൈറ്റിലെ ഒരു നിരൂപകൻ, അൻപേ ശിവത്തിന്റെ അടിസ്ഥാന കഥയ്ക്ക് 1987 - ൽ ജോൺ ഹ്യൂഗ്സ് സംവിധാനം ചെയ്ത് സ്റ്റീവ് മാർട്ടിനും ജോൺ കാൻഡിയും കേന്ദ്ര കഥാപാത്രങ്ങളെ അവതരിപ്പിച്ച് പുറത്തിറങ്ങിയ പ്ലാൻസ്, ട്രെയിൻസ് ആന്റ് ഓട്ടോമൊബൈൽസ് എന്ന റോഡ് ചലച്ചിത്രവുമായി സാമ്യമുണ്ടെന്ന് അഭിപ്രായപ്പെട്ടിരുന്നു. കമൽ ഹാസന്റെയും മാധവന്റെയും കഥാപാത്രങ്ങൾക്ക് യഥാക്രമം കാൻഡിയും മാർട്ടിനും അവതരിപ്പിച്ച കഥാപാത്രങ്ങളുമായും ഏറെ സാമ്യമുണ്ടെന്ന് ഈ നിരൂപകൻ ചൂണ്ടിക്കാട്ടുന്നുണ്ട്. പടയട്ചിയുടെ വീട്ടിലെ ചുമരിൽ നല്ലശിവം വരയ്ക്കുന്ന ചുമർചിത്രം, പ്രശസ്തനായ മെക്സിക്കൻ ചിത്രകാരൻ ഡീഗോ റിവേറയുടെ മാൻ ആന്റ് ദ ക്രോസ്റോഡ്സ് എന്ന ചിത്രത്തിൽ നിന്ന് പ്രചോദനമുൾക്കൊണ്ടതാണ്. ഈ ചിത്രത്തിൽ പടയട്ചിയുടെ വിഗ്രഹമായ ശിവനായി നല്ലശിവം നിൽക്കുന്നതായി കാണാൻ കഴിയും. ചുമർചിത്രത്തിലെ 910 എന്ന സംഖ്യ, പടയട്ചി ഫാക്ടറി തൊഴിലാളികൾക്ക് നൽകുന്ന വേതനത്തെയും അരിവാളും ചുറ്റികയും കമ്മ്യൂണിസത്തിന്റെ ചിഹ്നത്തെയും സൂചിപ്പിക്കുന്നു. സ്വരാജ്യയിലെ അരവിന്ദൻ നീലകണ്ഠൻ, ഈ പെയിന്റിങ്ങിലെ മാർക്സിസത്തിന്റെ സ്വാധീനത്തെക്കുറിച്ചും അഭിപ്രായം രേഖപ്പെടുത്തിയിരുന്നു. 2008 - ൽ ദ ടൈംസ് ഓഫ് ഇന്ത്യയ്ക്കു വേണ്ടി എഴുതിയ ശ്രീനിവാസ രാമാനുജം, ഈശ്വരവിശ്വാസത്തെയും മതത്തെയും കുറിച്ചുള്ള മൃദുശബ്ദം 2002 - ൽ രജനികാന്ത് കേന്ദ്ര കഥാപാത്രത്തെ അവതരിപ്പിച്ച് പുറത്തിറങ്ങിയ ബാബ എന്ന ചലച്ചിത്രത്തിലേതിനു സമാനമാണെന്ന് ചൂണ്ടിക്കാട്ടുകയുണ്ടായി. 

അൻപേ ശിവത്തിന്റെ ശബ്ദട്രാക്ക് ആൽബവും പശ്ചാത്തല സംഗീതവും ചിട്ടപ്പെടുത്തിയത് വിദ്യാസാഗർ ആയിരുന്നു. വൈരമുത്തു, പാ. വിജയ് എന്നിവർ ചേർത്താണ് ഗാനങ്ങളുടെ വരികൾ എഴുതിയിട്ടുള്ളത്. ടൈറ്റിൽ ഗാനത്തിന്റെ ചിട്ടപ്പെടുത്തൽ പൂർത്തിയാക്കിയതിനു ശേഷം വിദ്യാസാഗർ, കമൽ ഹാസനോട് സന്ദർഭം വിശദീകരിച്ചു. കേന്ദ്ര കഥാപാത്രം സ്വയം കണ്ടെത്തുമ്പോൾ സ്വയം പാടുന്നതായാണ് ഗാനം വേണ്ടതെന്നായിരുന്നു കമൽ ഹാസന്റെ ആഗ്രഹം. ഇതിനെ തുടർന്ന് ഉദ്ദേശിച്ച ഫലം ലഭിക്കാൻ കമൽ ഹാസൻ തന്നെ പാടിയാൽ നന്നാകുമെന്ന് വിദ്യാസാഗർ അറിയിക്കുകയും തുടർന്ന് കമൽ അംഗീകരിക്കുകയും ചെയ്തു. ആൽബത്തിലെ മൗനമേ പാർവയായ് എന്ന ഗാനം ചലച്ചിത്രത്തിൽ ഉൾപ്പെടുത്തിയിട്ടില്ല. ശുദ്ധ് സാരംഗ് എന്ന രാഗത്തിലാണ് പൂവാസം എന്ന ഗാനം ചിട്ടപ്പെടുത്തിയിരിക്കുന്നത്. പൂവാസം എന്ന ഗാനത്തിലെ പുരുഷ ഭാഗങ്ങൾ ശ്രീറാം പാർത്ഥസാരഥിയും ഒറിജിനൽ പതിപ്പ്, വിജയ് പ്രകാശുമാണ് പാടിയത്. രണ്ടു പതിപ്പുകളിലെയും സ്ത്രീ ഭാഗങ്ങൾ സാധനാ സർഗ്ഗം തന്നെയാണ് ആലപിച്ചത്. 

ദ ഹിന്ദു ദിനപത്രത്തിന്റെ മാലതി രംഗരാജൻ, "വിദ്യാസാഗർ, ഒരു സംഗീതജ്ഞനായി ഉയരങ്ങൾ കീഴടക്കുകയാണ്. ഈ ചിത്രത്തിന്റെ ടൈറ്റിൽ ഗാനവും മെലഡി ഗാനവും ഇതിനെ ചൂണ്ടിക്കാണിക്കുന്നു. വൈരമുത്തുവിന്റെ എഴുത്തും ഇവിടെ പ്രത്യേക പരാമർശം അർഹിക്കുന്നുണ്ട്. " ഗായികയായ ചാരുലത മണി, ദ ഹിന്ദു ദിനപത്രത്തിലെ എ രാഗാസ് ജേർണി എന്ന തന്റെ കോളത്തിൽ, പൂവാസം ആകർഷകമാണെന്നും ജനപ്രിയ സംഗീതത്തിലേക്ക് ശാസ്ത്രീയ സംഗീതം കൂടി ഇടകലർത്തിയ ഒരു സൃഷ്ടിയാണിതെന്നും അഭിപ്രായപ്പെടുകയുണ്ടായി. Rediff.comന്റെ ആർക്കയ്, "at best, okay" എന്നാണ് അൻപേ ശിവത്തിലെ ഗാനങ്ങളെക്കുറിച്ച് പറഞ്ഞത്. ദ ടൈംസ് ഓഫ് ഇന്ത്യയുടെ എം. സുഗന്ധ്, ഈ ആൽബത്തെക്കുറിച്ചുള്ള തന്റെ അവലോകനത്തിൽ പൂവാസം എന്ന ഗാനത്തെ ആൽബത്തിലെ തന്നെ മികച്ച ഗാനങ്ങളിലൊന്നായി വിലയിരുത്തുകയുണ്ടായി. 
2002 - ന്റെ അവസാനത്തിനു മുൻപു തന്നെ ചിത്രത്തെ, സെൻട്രൽ ബോർഡ് ഓഫ് ഫിലിം സർട്ടിഫിക്കേഷൻ സെൻസർ ചെയ്ത് സർട്ടിഫിക്കറ്റ് നൽകിയതോടുകൂടി 50-ാമത് ദേശീയ ചലച്ചിത്ര പുരസ്കാര വേളയിൽ അൻപേ ശിവം ശക്തമായ ഒരു മത്സരം സൃഷ്ടിക്കുമെന്ന് ചിത്രത്തിന്റെ നിർമ്മാതാക്കൾക്ക് ഉറപ്പുണ്ടായിരുന്നുവെന്ന് ദ ഹിന്ദുവിന്റെ എസ്.ആർ. അശോക് കുമാർ റിപ്പോർട്ട് ചെയ്തിരുന്നു. 2003 ജനുവരി 15 - ന് തൈ പൊങ്കൽ ഉത്സവ കാലയളവിൽ അൻപേ ശിവം റിലീസ് ചെയ്തു. വിക്രം കേന്ദ്ര കഥാപാത്രത്തെ അവതരിപ്പിച്ച ധൂൾ, വിജയകാന്ത് കേന്ദ്ര കഥാപാത്രത്തെ അവതരിപ്പിച്ച ചൊക്ക തങ്കം, വിജയ് കേന്ദ്ര കഥാപാത്രത്തെ അവതരിപ്പിച്ച വസീഗര എന്നിവയുൾപ്പെടെ അഞ്ച് ചലച്ചിത്രങ്ങൾ അൻപേ ശിവത്തോടൊപ്പം ഇതേ തീയതിയിൽ റിലീസ് ചെയ്യപ്പെട്ടിരുന്നു. 

2003 - ലെ ഇന്ത്യൻ അന്താരാഷ്ട്ര ചലച്ചിത്രോത്സവത്തിലെ ഇന്ത്യൻ പനോരമ വിഭാഗത്തിന്റെ ഭാഗമായി ഗോവയിൽ അൻപേ ശിവം പ്രദർശിപ്പിക്കപ്പെട്ടു. 2003 ജനുവരി 9 - ന് സിരി ഫോർട്ട് ഓഡിറ്റോറിയത്തിൽ വച്ച് സഫ്ദർ ഹാഷ്മി മെമ്മോറിയൽ ട്രസ്റ്റിന്റെ സഹകരണത്തോടു കൂടി കമൽ ഹാസൻ, സഫ്ദർ ഹാഷ്മിയ്ക്ക് ആദരവർപ്പിച്ചുകൊണ്ടുള്ള ഒരു പ്രത്യേക പ്രിവ്യൂയും സംഘടിപ്പിച്ചിരുന്നു. 2003 ഫെബ്രുവരി 28 - ന് സത്യമേ ശിവം എന്ന പേരിൽ ചിത്രത്തിന്റെ ഡബ്ബ് ചെയ്ത തെലുഗു പതിപ്പും പുറത്തിറങ്ങുകയുണ്ടായി. രണ്ടു വർഷങ്ങൾക്കു ശേഷം 2005 - ൽ ഹിന്ദിയിലേക്ക് ശിവം എന്ന പേരിൽ അൻപേ ശിവം ഡബ്ബ് ചെയ്ത് റിലീസ് ചെയ്യപ്പെട്ടു. ഒറിജിനൽ തമിഴ് പതിപ്പ് പുറത്തിറങ്ങിയ ശേഷം വളരെ താഴ്ന്ന വിലയ്ക്കായിരുന്നു അൻപേ ശിവത്തിന്റെ ഡബ്ബിങ് അവകാശങ്ങൾ വിറ്റുപോയത്. ചിത്രത്തിന്റെ മുഖ്യ അഭിനേതാക്കളാരും ഹിന്ദിയിലേക്ക് സ്വയം ഡബ്ബ് ചെയ്യാൻ തയ്യാറാകാതിരുന്നതായിരുന്നു വില താഴാനുള്ള മറ്റൊരു കാരണം. 
"തമിഴ് സിനിമ ഇതുവരെ കണ്ടിട്ടില്ലാത്ത പുതിയ രീതിയിൽ വളയ്ക്കാനും തിരിയ്ക്കാനും പുതിയ ആകൃതി നൽകാനുമുള്ള കമൽ ഹാസന്റെ ഏറ്റവും പുതിയ ശ്രമം" എന്നായിരുന്നു അൻപേ ശിവത്തെക്കുറിച്ച് ഭരദ്വാജ് രംഗൻ വിലയിരുത്തിയത്. ചലച്ചിത്രത്തിന്റെ ഡി.വി.ഡി പുറത്തിറങ്ങിയ ശേഷം ദ ടൈംസ് ഓഫ് ഇന്ത്യയുടെ എം. സുഗന്ധ് എഴുതിയ അവലോകനത്തിൽ "ഈ ശതാബ്ദത്തിലെ ഏറ്റവും മികച്ച ചലച്ചിത്രം" എന്ന് അൻപേ ശിവത്തെ വിശേഷിപ്പിച്ചു. കൂടാതെ ചിത്രത്തിന്റെ കഥ, തിരക്കഥ, സംഭാഷണം എന്നിവയെയും സുഗന്ധ് പ്രശംസിക്കുകയും "ഒരു ആധുനിക ക്ലാസിക്" ആയി അൻപേ ശിവത്തെ വിശേഷിപ്പിക്കുകയും ചെയ്തു. ചിത്രത്തിന്റെ തെലുഗു പതിപ്പായ സത്യമേ ശിവത്തെക്കുറിച്ച് Idlebrain.com എന്ന വെബ്സൈറ്റിന്റെ ജീവി, "കമൽ ഹാസൻ സിനിമകളെ ഇഷ്ടപ്പെടുന്ന ഏതൊരാൾക്കും ഈ കലാമൂല്യമുള്ള ചിത്രം ഇഷ്ടപ്പെടുകയും അവരെ തൃപ്തിപ്പെടുത്തുകയും ചെയ്യും" എന്നും "അടുത്തിടെ നിർമ്മിക്കപ്പെട്ടതിൽ വച്ച് ഏറ്റവും മികച്ച ചിത്രങ്ങളിൽ ഒന്ന്" എന്നും അഭിപ്രായപ്പെടുകയുണ്ടായി. 

ദ ഹിന്ദു ദിനപത്രത്തിന്റെ മാലതി രംഗരാജൻ, മികച്ച രീതിയിൽ നിർവചിക്കപ്പെട്ട കഥാപാത്രങ്ങളും ശക്തമായ കഥയും ബുദ്ധിപരമായ തിരക്കഥയുമാണ് അൻപേ ശിവത്തിന്റെ പ്രധാനപ്പെട്ട വിഭവങ്ങളെന്ന് വിലയിരുത്തുകയുണ്ടായി. കൂടാതെ ചലച്ചിത്രത്തിനുവേണ്ടി കമൽ ഹാസൻ എഴുതിയ തിരക്കഥയെ പ്രശംസിക്കുകയും അഭിനന്ദനാർഹമായ പരിശ്രമമെന്ന് വിശേഷിപ്പിക്കുകയും ചെയ്തു. ബിസിനസ് ലൈൻ മാധ്യമത്തിന്റെ പി. ദേവരാജൻ, കമൽ ഹാസന്റെ അഭിനയത്തെയും മുഖഭാവങ്ങളെയും പ്രത്യേകം പ്രശംസിക്കുകയും "ഈ മനുഷ്യൻ എന്നിൽ എപ്പോഴും താത്പര്യം ജനിപ്പിച്ചുകൊണ്ടേയിരിക്കുന്നു. " എന്ന് സൂചിപ്പിച്ചുകൊണ്ട് തന്റെ അവലോകനം അവസാനിപ്പിക്കുകയും ചെയ്തു. ദ ഹിന്ദു ദിനപത്രത്തിലെ തന്നെ മറ്റൊരു നിരൂപകനായ ഗുഡിപൂദി ശ്രീഹരി, കമൽ ഹാസൻ - മാധവൻ ദ്വയത്തെ പ്രശംസിക്കുകയും വ്യത്യസ്തമായ മേക്കപ്പുകളാണെങ്കിലും ഈ ദ്വയം ഒരു മികച്ച അനുഭവം തന്നെയാണ് കഥയിലുടനീളം സമ്മാനിക്കുന്നത് എന്ന് അഭിപ്രായപ്പെട്ടിരുന്നു. ഏതാനും വർഷങ്ങൾക്കു ശേഷം ദ ന്യൂ ഇന്ത്യൻ എക്സ്പ്രസിനു വേണ്ടി സുജാത നാരായണൻ എഴുതിയ നിരൂപണത്തിൽ അവർ, കമൽ ഹാസന്റെ എഴുത്തും മദന്റെ സംഭാഷണങ്ങളും വളരെയധികം വികാരതീവ്രതയുള്ളതാണെന്നും കുറിക്കു കൊള്ളുന്നതാണെന്നും പറയുകയുണ്ടായി. 

Sify എന്ന വെബ്സൈറ്റിൽ നിന്നുള്ള ഒരു നിരൂപകൻ, ശരാശരി നിലവാരത്തിലുള്ള ഒരു ചലച്ചിത്രമാണ് അൻപേ ശിവമെന്നും പൂർണമായി ഒരു കോമഡി ചിത്രമോ ക്ലാസിക് ചിത്രമോ അല്ലാത്ത രീതിയിൽ ഊഹിക്കാൻ സാധിക്കുന്ന കഥയോടുകൂടിയ ഒരു ചിത്രം എന്നായിരുന്നു അഭിപ്രായപ്പെട്ടത്. സമാനമായി, Rediff.com ൽ നിന്നുള്ള ആർക്കയ്, പ്രധാന അഭിനേതാക്കാളുടെ അഭിനയത്തെ പ്രശംസിച്ചുവെങ്കിലും "ഒരുപാട് കാര്യങ്ങൾ ചെയ്യാൻ ശ്രമിക്കുന്നുവെങ്കിലും അവസാനം എല്ലാം പരാജയപ്പെടുന്നു" എന്നും അൻപേ ശിവത്തെക്കുറിച്ച് വിലയിരുത്തി. ഔട്ട്‌ലുക്ക് മാസികയുടെ എസ്. ആനന്ദ്, ആവർത്തന വിരസമായ രീതിയിൽ ചിത്രത്തിലെ കമ്മ്യൂണിസത്തിന്റെ ആശയങ്ങൾ അവതരിപ്പിക്കപ്പെടുന്നുവെന്ന് ചൂണ്ടിക്കാട്ടുകയുണ്ടായി.

ആദ്യത്തെ ആഴ്ചയിലെ തിയേറ്റർ പ്രദർശനങ്ങൾക്കൊടുവിൽ ദ ഹിന്ദുവിന്റെ സുധീഷ് കാമത്ത് നടത്തിയ അവലോകനത്തിൽ, ചെന്നൈയിൽ മാത്രം 13.1 മില്യൺ രൂപ കളക്ഷൻ നേടിയെന്ന് രേഖപ്പെടുത്തിയിരുന്നു. എന്നിരുന്നാലും ബോക്സ് ഓഫീസിൽ അൻപേ ശിവം പൂർണ്ണമായി പരാജയപ്പെടുകയും നിർമ്മാതാക്കളായ ലക്ഷ്മി മൂവീ മേക്കേഴ്സിന് വലിയ നഷ്ടം ഉണ്ടാവുകയും ചെയ്തു. ഇക്കാരണം കൊണ്ടു തന്നെ ലക്ഷ്മി മൂവീ മേക്കേഴ്സ് 2003 - ൽ മറ്റ് ചലച്ചിത്രങ്ങളൊന്നും നിർമ്മിച്ചില്ല. ദ ഇക്കണോമിക് ടൈംസിന്റെ ഡി. ഗോവർധൻ രേഖപ്പെടുത്തിയ ഒരു ഏകദേശ കണക്കിൽ, ഏതാണ്ട് 65 മില്യൺ രൂപയാണ് ചിത്രത്തിന് ഉണ്ടായ നഷ്ടം. എന്നാൽ ഇന്ത്യാ ടുഡേയുടെ അരുൺ റാം, ഈ നഷ്ടം 50 മില്യൺ രൂപയാണെന്നായിരുന്നു രേഖപ്പെടുത്തിയത്. ദ ടൈംസ് ഓഫ് ഇന്ത്യയുടെ ശ്രീനിവാസ രാമാനുജം, അൻപേ ശിവത്തിന്റെ ബോക്സ് ഓഫീസ് പരാജയത്തെ രജനികാന്തിന്റെ ബാബയുടെ ബോക്സ് ഓഫീസ് പരാജയത്തോടാണ് ഉപമിച്ചത്. നിർമ്മാതാവായ കെ. മുരളീധരനും കമൽ ഹാസനും വീഡിയോ പൈറസിയെ കുറ്റപ്പെടുത്തിക്കൊണ്ട് ചിത്രത്തിന്റെ പരാജയത്തെ പ്രതിരോധിക്കുകയുണ്ടായി. ഇതിനെക്കുറിച്ച് കമൽ ഹാസൻ അഭിപ്രായപ്പെട്ടത് "ഒരുപാട് പേർ സിനിമ കണ്ടിട്ടുണ്ട്, പക്ഷേ അവർ പണം നൽകിയിട്ടില്ല. 

റിലീസിനെ തുടർന്ന് അൻപേ ശിവം ക്ലാസിക് ചലച്ചിത്രങ്ങളിലൊന്നായി പരിഗണിക്കപ്പെടുകയും ടെലിവിഷൻ ചാനലുകളിൽ വീണ്ടും വീണ്ടും പ്രദർശിപ്പിക്കപ്പെടുകയും ചെയ്തു. ചിത്രത്തിന്റെ പോസ്റ്റ് - പ്രൊഡക്ഷൻ ജോലികൾ പുരോഗമിക്കുന്നതിനിടയിൽ, ചലച്ചിത്ര നിരൂപകനായ സുഭാഷ് കെ. ഝാ മാധവന്റെ അഭിനയത്തിൽ ആകൃഷ്ടനാവുകയും ഉടൻ തന്നെ തന്റെ അടുത്ത നിർമ്മാണ സംരംഭമായ നള ദമയന്തിയിൽ (2003) അഭിനയിക്കാൻ മാധവനെ ക്ഷണിക്കുകയും ചെയ്യുകയുണ്ടായി. 

അൻപേ ശിവത്തിന്റെ ബോക്സ് ഓഫീസ് പരാജയത്തെക്കുറിച്ച് "Anbe Sivam" was "leagues ahead of the average Tamil - why, even Indian - film", "the masses were unwilling to accept the experimental nature of the film" എന്ന് നിരൂപകനായ ഭരദ്വാജ് രംഗൻ അഭിപ്രായപ്പെട്ടിരുന്നു. 2010 - ൽ നാൻ കടവുൾ എന്ന ചിത്രത്തിന് മികച്ച സംവിധായകനുള്ള വിജയ് അവാർഡ് സ്വീകരിച്ച ശേഷം സംവിധായകൻ ബാല, അൻപേ ശിവത്തിൽ മാധവനോട് കമൽ ഹാസൻ, യാതൊരു ഫലവും പ്രതീക്ഷിക്കാതെ എപ്പോൾ നാം മറ്റുള്ളവരെ സ്നേഹിക്കുന്നുവോ, അപപോൾ നാം ദൈവമാകുന്നു എന്ന് പറയുന്ന രംഗമാണ് നാൻ കടവുളിന് പ്രചോദനമായതെന്ന് പറയുകയുണ്ടായി. 2003 - ൽ ബാല തന്നെ സംവിധാനം ചെയ്ത പിതാമഹൻ എന്ന ചിത്രത്തിലും സൂര്യ തന്റെ സുഹൃത്തുക്കളോടൊപ്പം സിനിമ കാണാൻ പോകുന്ന രംഗത്ത് അൻപേ ശിവവുമായി ബന്ധപ്പെട്ടുള്ള അവലംബം നൽകിയിട്ടുണ്ട്. അൻപേ ശിവത്തിൽ കമൽ ഹാസൻ മാധവനോട് പറയുന്ന "സുനാമി എന്താണെന്ന് നിനക്കറിയാമോ? അത് വലിയ തിരമാലയല്ല...മലയാണ്" എന്ന സംഭാഷണ ശകലം അതിവേഗം പ്രശസ്തിയാർജിക്കുകയുണ്ടായി. 

2008 - ൽ ദ ഹിന്ദുവിന്റെ എസ.ആർ. അശോക് കുമാർ അൻപേ ശിവത്തെ, സംവിധായകൻ സുന്ദർ. സിയുടെ ഏറ്റവും മികച്ച അഞ്ച് ചിത്രങ്ങളിലൊന്നായി പട്ടികപ്പെടുത്തിയിരുന്നു. 2008 - ൽ ദ ടൈംസ് ഓഫ് ഇന്ത്യയ്ക്കു നൽകിയ അഭിമുഖത്തിനിടെ "അൻപേ ശിവം എന്നെ വ്യക്തിപരമാായും തൊഴിൽപരമായും ഒരുപാട് മാറ്റി. ജീവിതത്തിൽ മുന്നോട്ട് പോകാൻ എനിക്ക് അത് കൂടുതൽ ആത്മവിശ്വാസം നൽകി. എന്നിരുന്നാലും പിന്നീട് അൻപേ ശിവത്തിന്റെ പരാജയം തന്നെ ഏറെക്കുറെ നിർദ്ധനനാക്കിയെന്നും താൻ ചെയ്ത ജോലിക്കുള്ള പ്രതിഫലം പോലും ലഭിച്ചില്ലെന്നും സുന്ദർ. സി ആരോപിക്കുകയുണ്ടായി. ഒരു വർഷത്തെ നികുതി കൃത്യമായി അടയ്ക്കാത്തതിനാൽ സുന്ദർ. സി യുടെ ബാങ്ക് അക്കൗണ്ട് കേന്ദ്ര ആദായ നികുതി വകുപ്പ് ഒരു വർഷത്തേക്ക് മരവിപ്പിക്കുകയുണ്ടായി. തിയേറ്റർ പ്രദർശനങ്ങളെ തുടർന്ന് വളരെ വലിയ പ്രശംസകൾ ലഭിച്ചെങ്കിലും ഇനി ഒരിക്കലും അൻപേ ശിവം പോലൊരു ചലച്ചിത്രം താൻ എടുക്കില്ലെന്ന് തീരുമാനിച്ചതായി പിന്നീട് അറിയിച്ചിരുന്നു. ഇതിനെത്തുടർന്ന് സുന്ദർ. സി വീണ്ടും വാണിജ്യ ചലച്ചിത്രങ്ങൾ സംവിധാനം ചെയ്യുന്നത് തുടർന്നത്. 2013 - ൽ ഇന്റോ - ഏഷ്യൻ ന്യൂസ് സർവീസ് ഏജൻസിയുടെ ഹരിഹരൻ പുദിപെദി, കമൽ ഹാസന്റെ ഏറ്റവും താഴ്ത്തപ്പെട്ട ചലച്ചിത്രങ്ങളുടെ പട്ടികയിൽ അൻപേ ശിവത്തെയും ഉൾപ്പെടുത്തിയിരുന്നു. നിരീശ്വരവാദത്തെക്കുറിച്ചുള്ള തീക്ഷ്ണമായ ആശയങ്ങൾ ചിത്രത്തിൽ ഉൾപ്പെടുത്തിയതിനെ പ്രേക്ഷകർ തെറ്റിദ്ധരിച്ചതാണ് ചലച്ചിത്രത്തിന്റെ ബോക്സ് ഓഫീസ് പരാജയത്തിന് കാരണമെന്ന് ഈ ലേഖനത്തിൽ ഹരിഹരൻ വിലയിരുത്തി. 2015 നവംബർ 7 - ന് കമൽ ഹാസന്റെ പിറന്നാൾ ദിനത്തിൽ ഡെയ്‌ലി ന്യൂസ് ആന്റ് അനാലിസിസിന്റെ ലത ശ്രീനിവാസൻ, കമൽ ഹാസന്റെ വൈഭവം മനസ്സിലാക്കാൻ നിർബന്ധമായും കണ്ടിരിക്കേണ്ട ചിത്രങ്ങളിലൊന്നായി അൻപേ ശിവത്തെ വിശേഷിപ്പിച്ചു. മനസ്സിൽ തങ്ങി നിൽക്കുന്ന 10 കമൽ ഹാസൻ കഥാപാത്രങ്ങൾ എന്ന പേരിൽ ദ ടൈംസ് ഓഫ് ഇന്ത്യ പ്രസിദ്ധീകരിച്ച പട്ടികയിൽ നാലാം സ്ഥാനത്തായിരുന്നു അൻപേ ശിവത്തിലെ നല്ലശിവം എന്ന കഥാപാത്രം. 

2004 - ൽ പുറത്തിറങ്ങിയ വസൂൽ രാജാ എം.ബി.ബി.എസ് എന്ന ചലച്ചിത്രത്തിൽ വസൂൽ രാജ (കമൽ ഹാസൻ) എന്ന കഥാപാത്രം ക്ലാസിൽ ഇരിക്കുന്നതിനിടെ ഡോക്ടറാകുന്നത് ദൈവമാകുന്നതിന് തുല്യമാണോ എന്ന് ചോദിക്കുമ്പോൾ അൻപേ വെങ്കടാചലം എന്ന് മറുപടി പറയുന്നു. ഇത് കേൾക്കുന്ന മറ്റൊരു സഹപാഠി "അത് അൻപേ ശിവം എന്നല്ലേ" എന്ന് ചോദിക്കുമ്പോൾ, ആയിരിക്കാം. എന്നാലും ഒരു വ്യത്യസ്തതയ്ക്കുവേണ്ടി ശ്രമിച്ചുനോക്കിയതാണ് എന്ന് കമൽ ഹാസൻ തിരികെ പറയുന്നു. അൻപേ ശിവത്തിൽ നാസർ അവതരിപ്പിച്ച കഥാപാത്രമായ കന്ദസ്വാമി പടയട്ചി ചെയ്യുന്ന ക്രൂരകൃത്യങ്ങളെ കുറിച്ച് ജനങ്ങളെ ബോധവാന്മാരാക്കുന്നതിനു വേണ്ടി കമൽ ഹാസന്റെ കഥാപാത്രമായ നല്ലശിവവും സുഹൃത്തുക്കളും തെരുവു നാടകം സംഘടിപ്പിക്കുന്ന ദൃശ്യങ്ങൾ, 2008 - ൽ തിരുച്ചിറപ്പള്ളിയിൽ വച്ച് പ്രളയനും തന്റെ സംഘമായ ചെന്നൈ കാലൈ കുഴുവും ചേർന്ന് നമ്മാൾ മുടിയും എന്ന പേരിൽ പുനർ സൃഷ്ടിക്കുകയുണ്ടായി. എന്നാൽ ചലച്ചിത്രത്തിലേതിൽ നിന്നും വ്യത്യസ്തമായി ലിംഗ അസമത്വത്തെയും കലാപത്തെയും ആണ് തൊഴിലില്ലായ്മയ്ക്കു പകരം പ്രളയൻ അവതരിപ്പിച്ചത്. കന്നഡ ചലച്ചിത്ര നടനായ വിഷ്ണുവർധൻ, 2010 - ൽ സുധീപ് അഭിനയിച്ച് പുറത്തിറങ്ങിയ ജസ്റ്റ് മാത് മാതല്ലി എന്ന ചലച്ചിത്രത്തിന് അൻപേ ശിവവുമായി സാമ്യമുണ്ടെന്ന് അഭിപ്രായപ്പെട്ടിരുന്നു. 2014 - ൽ ദ ഹിന്ദു ദിനപത്രത്തിനു വേണ്ടി ഹരി നാരായൺ, ഇന്ത്യൻ എഴുത്തുകാരനും യുക്തിവാദിയുമായ നരേന്ദ്ര ധബോൽക്കറെ കുറിച്ച് ലേഖനമെഴുതവേ, 2012 - ൽ ഉമേഷ് ശുക്ല സംവിധാനം ചെയ്ത ഒ.എം.ജി - ഓ മൈ ഗോഡ് എന്ന ചലച്ചിത്രം അൻപേ ശിവത്തിന്റെ മറ്റൊരു പതിപ്പു തന്നെയാണെന്ന് രേഖപ്പെടുത്തുകയുണ്ടായി. ഈ ചലച്ചിത്രത്തിന് അൻപേ ശിവവുമായുണ്ടായിരുന്ന സാമ്യതകളും ആ ലേഖനത്തിൽ രേഖപ്പെടുത്തിയിരുന്നു. 2015 - ദ ഹിന്ദുവിന്റെ തമിഴ് പതിപ്പിനു വേണ്ടി ഉതിരൻ, ഓറഞ്ച് മിഠായി എന്ന തമിഴ് ചലച്ചിത്രത്തെക്കുറിച്ച് നിരൂപണം തയ്യാറാക്കവേ, ഈ ചിത്രത്തിന്റെ കഥ തീർച്ചയായും അൻപേ ശിവത്തെ നമുക്ക് ഓർമ്മപ്പെടുത്തും എന്ന് കുറിച്ചിരുന്നു. 2017 - ൽ പീച്ചാങ്കൈ എന്ന ചലച്ചിത്രം സംവിധാനം ചെയ്ത അശോക്, അൻപേ ശിവമായിരുന്നു തനിക്ക് ഒരു സംവിധായകനാകാനുള്ള പ്രചോദനമെന്ന് പറയുകയുണ്ടായി. 


</doc>
<doc id="233126" url="https://ml.wikipedia.org/wiki?curid=233126" title="ശൗര്യചക്ര">
ശൗര്യചക്ര

യുദ്ധേതരഘട്ടത്തിൽ ശത്രുക്കൾക്കെതിരായുള്ള വീരതയോടും, ആത്മത്യാഗത്തോടും കൂടിയുള്ള അർപ്പണത്തിനു നൽകുന്ന ഇന്ത്യൻ സൈനിക ബഹുമതിയാണ് ശൗര്യ ചക്ര. യുദ്ധസമയത്തുനൽകുന്ന വീര ചക്രക്ക് തത്തുല്യമായ ബഹുമതിയാണിത്. ഈ ബഹുമതി സായുധസേനയിൽ അംഗമായുള്ളവർക്കും, അംഗമല്ലാത്തവർക്കും നൽകുന്നു. ചിലപ്പോൾ മരണാനന്തര ബഹുമതിയായും ഇതു നൽകാറുണ്ട്.

1952 ജനുവരി നാലിനാണ് "അശോക ചക്ര ക്ലാസ് 3" എന്ന പേരിൽ ഈ ബഹുമതി നിലവിൽ വന്നത്. 1967 ലാണ് ഈ ബഹുമതി ശൌര്യ ചക്ര എന്ന് പുനർനാമകരണം ചെയ്തത്. രാഷ്ട്രപതിയാണ് ഈ ബഹുമതി സമ്മാനിക്കുന്നത്.


</doc>
<doc id="233141" url="https://ml.wikipedia.org/wiki?curid=233141" title="ഫാരൺഹീറ്റ്">
ഫാരൺഹീറ്റ്

താപനിലയുടെ ഏകകമാണ് ഫാരൺഹീറ്റ്. ഭൌതികശാസ്ത്രജ്ഞനായിരുന്ന ഡാനിയേൽ ഗബ്രിയേൽ ഫാരൺഹീറ്റ് 1724ലാണ് ഈ ഏകകം നിർദ്ദേശിച്ചത്. അദ്ദേഹത്തിന്റെ പേരിൽ തന്നെയാണ് ഈ ഏകകം അറിയപ്പെടുന്നത്.

ഈ ഏകകത്തിൽ ശുദ്ധജലം 32 ഡിഗ്രി ഫാരൺ(°F) താപനിലയിൽ മഞ്ഞുകട്ടയായും 212 ഡിഗ്രി ഫാരൺ താപനിലയിൽ നീരാവിയായും മാറുന്നു.

ഇരുപതാം നൂറ്റാണ്ടിന്റെ പകുതിയോടെ ലോകത്തിലെ ഭൂരിപക്ഷം രാഷ്ടങ്ങളും സെൽഷ്യസ് ഉപയോഗിക്കാൻ തുടങ്ങി. പക്ഷേ ഇപ്പോഴും അമേരിക്കൻ ഐക്യനാടുകൾ, പലാവു, ബഹാമാസ് തുടങ്ങിയ ചില രാജ്യങ്ങളിൽ ഫാരൺഹീറ്റ് തന്നെയാണ് പ്രധാന ഏകകം. കാനഡയിൽ ഫാരൺഹീറ്റും സെൽഷ്യസും ഒരുപോലെ ഉപയോഗിക്കാറുണ്ട്.


</doc>
<doc id="233160" url="https://ml.wikipedia.org/wiki?curid=233160" title="വൈക്കം വിജയലക്ഷ്മി">
വൈക്കം വിജയലക്ഷ്മി

ശാസ്ത്രീയസംഗീതജ്ഞ, ചലച്ചിത്രഗായിക, ഗായത്രിവീണവായനക്കാരി എന്നീ നിലകളിൽ പ്രശസ്തയായ വനിതയാണു് വൈക്കം വിജയലക്ഷ്മി. സെല്ലുലോയ്ഡ് എന്ന മലയാളസിനിമയിലൂടെ ചലച്ചിത്രഗാനരംഗത്ത് ശ്രദ്ധേയയായി. ഗായത്രി വീണ എന്ന സംഗീത ഉപകരണത്തിന്റെ സഹായത്തോടെ സംഗീതക്കച്ചേരികൾ നടത്താറുണ്ട്. സംസ്ഥാന സ്കൂൾ യുവജനോത്സവത്തിൽ ശാസ്ത്രീയസംഗീതത്തിന് ഒന്നാം സ്ഥാനം കരസ്ഥമാക്കിയിരുന്നു.

വൈക്കം ഉദയനാപുരം ഉഷാനിലയത്തിൽ വി. മുരളീധരന്റെയും പി.കെ. വിമലയുടെയും മകളായ വിജയലക്ഷ്മി 1981 ഒക്ടോബർ ഏഴിനാണ് ജനിച്ചത്. ജന്മനാ അന്ധയാണെങ്കിലും കുട്ടിക്കാലം മുതൽ തന്നെ വിജയലക്ഷ്മി സംഗീതത്തിൽ പ്രത്യേകം താല്പര്യം കാണിച്ചിരുന്നു.

സെല്ലുലോയ്ഡ് എന്ന മലയാളസിനിമയിൽ കാറ്റേ കാറ്റേ നീ പൂക്കാമരത്തിൽ... എന്ന യുഗ്മഗാനം ഗായകൻ ജെ. ശ്രീരാമുമൊത്ത് പാടി. ഈ പാട്ട് ജനശ്രദ്ധ നേടിയത് വൈക്കം വിജയലക്ഷ്മിയേയും മലയാളികൾക്കിടയിൽ പ്രശസ്തയാക്കി.

കുട്ടിക്കാലത്ത് കിട്ടിയ കളിപ്പാട്ട വീണയിൽ പാട്ട് വായിക്കാൻ പഠിച്ചു വിജയലക്ഷ്മി. ഇത് കണ്ട് അച്ഛൻ മുരളിയാണ് ഒറ്റക്കമ്പിവീണ നിർമ്മിച്ചു നൽകിയത്. പിന്നീട് അതിലായി വാദനം. വിജയലക്ഷ്മിയുടെ ഒറ്റക്കമ്പി വീണയ്ക്ക് ഗായത്രിവീണയെന്ന പേര് നൽകിയത് കുന്നക്കുടി വൈദ്യനാഥനാണ്. ഗായത്രിവീണയിൽ വിജയലക്ഷ്മി കച്ചേരി നടത്താൻ തുടങ്ങിയിട്ട് 18 വർഷം പിന്നിടുന്നു.

ചെറുതും വലുതുമായ ചില പുരസ്കാരങ്ങളും നേടിയിട്ടുണ്ട്. 



</doc>
<doc id="233163" url="https://ml.wikipedia.org/wiki?curid=233163" title="എയർ കണ്ടീഷണർ">
എയർ കണ്ടീഷണർ

എയർ കണ്ടീഷനിങ്ങ് പ്രക്രിയയുടെ ലഘുചിത്രം കാണുക.
പ്രധാനമായും നാലു ഭാഗങ്ങളാണിതിനുള്ളത്

a. കമ്പ്രസർ (4)

b. കണ്ടൻസിങ്ങ് ഭാഗം ( കണ്ടൻസർ കോയിൽ + ഫാൻ) (1)

c. എക്സ്പാൻഷൻ വാൽ‌വ് (2)

d. ഇവാപൊറേറ്റിങ്ങ് ഭാഗം ( ഇവാപൊറേറ്റർ കോയിൽ + ഫാൻ) (3)
കമ്പ്രസർ അതിനുള്ളിലെ ദ്രാവകത്തെ ( റഫ്രിജെറന്റ് ) ഉയർന്ന മർദ്ധത്തിൽ ഉയർന്ന താപനിലയോടുകൂടി വാതകരൂപത്തിൽ പുറന്തള്ളുന്നു. കണ്ടൻസർ കോയിലിനുള്ളിലൂടെ ഈ വാതകം കടന്നു പോകുമ്പോൾ കണ്ടൻസർ ഫാനിന്റെ പ്രവർത്തനം മൂലം (കണ്ടൻസർ കോയിലിനുള്ളിലെ വായു വലിച്ചെടുത്ത് പുറത്തേക്ക് കളഞ്ഞു കൊണ്ടേയിരിക്കുകയാണതിന്റെ ധർമ്മം) താപനിലയിലും മർദ്ധത്തിലും പെട്ടുന്നു കുറവുണ്ടാകുകയും രൂപമാറ്റം സംഭവിച്ച് ദ്രാവകരൂപത്തിലായിത്തീരുന്നു. 
ഈ ദ്രാവകം എക്സ്പാൻഷൻ വാൽ‌വിനുള്ളിലൂടെ കടന്നു പോകുന്നു. എക്സ്പാൻഷൻ വാൽ‌വ് ചെറിയ വ്യാപ്തിയുള്ള കുഴലിലൂടെ കടന്നു വരുന്ന ദ്രാവകത്തെ വിസ്താരമുള്ള ഭാഗത്തേക്ക് കടത്തി വിടുകയും പെട്ടെന്നുള്ള ഈ മാറ്റം ദ്രാവകത്തെ ബാഷ്പീകരിക്കാനിടയാക്കുകയും ചെയ്യുന്നു. തന്മൂലം താപനില കുറഞ്ഞ തണുത്ത ദ്രാവകം ഇവാപൊറേറ്റർ കോയിലിലേക്ക് കടക്കുകയും ഇവാപൊറേറ്റർ ഫാൻ (ശീതീകരണയന്ത്രത്തിന്റെ ഉൽ‌പ്പന്നമായ തണുത്ത വായു പുറപ്പെടുവിക്കുന്നത് ഇവാപൊറേറ്റർ ഫാൻ ആണ്) ഇവാപൊറേറ്റർ കോയിലിനുള്ളിലെ വായു വലിച്ചെടുത്ത് വിതരണം ചെയ്യുകയും ചെയ്യുന്നു.
വിൻഡോ സ്‌പ്ലിറ്റ്, ദക്റ്റദ്, കാസറ്റ്, കേന്ദ്രീകൃത വ്യാവസായിക ആവശ്യങ്ങൾക്കുള്ള ചില്ലർ എന്നീ വിഭാഗങ്ങളിൽ ആണ് സാധാരണയായി എയർകണ്ടിഷനറുകൾ സ്ഥാപിക്കുന്നത്.
വിൻഡോ ടൈപ്പ് എസീകൾ പേര് സൂചിപ്പിക്കുന്നപോലെ തന്നെ ഭിത്തികൾ ചെറിയ ജാലക വലിപ്പത്തിൽ തുരന്നു ഫിറ്റ് ചെയ്യാവുന്നതാണ്. കംപ്രസ്സരും ബ്ലോവറും എല്ലാം ഒരുമിച്ചു ഒരു യുണിട്ടിൽ തന്നെയാണ് സജ്ജികരിച്ചിരിക്കുന്നത്‌.

എന്നാൽ സ്പ്ളിറ്റ് ടൈപ്പ് പേര് പേര് സൂചിപ്പിക്കുന്നത് പോലെതന്നെ രണ്ടിടാതായിട്ടാണ് ബ്ലോവർ എന്നത് ഇൻഡോർ യുണിറ്റ് ആയി അകത്തും കംപ്രസ്സർ ഔട്ഡോർ യുണിറ്റ് ആയി പുറത്തും ആണ് സ്ഥാപിക്കുന്നത് ഇവ തമ്മിൽ ചെമ്പ് പൈപ്പുകൾ മുഖേന ബന്ടപ്പെടുതും


</doc>
<doc id="233169" url="https://ml.wikipedia.org/wiki?curid=233169" title="ധ്യാൻ ചന്ദ് പുരസ്കാരം">
ധ്യാൻ ചന്ദ് പുരസ്കാരം

ഇന്ത്യയിലെ കായികരംഗത്തെ സമഗ്ര സംഭാവനക്കുള്ള കേന്ദ്ര ഗവർമെന്റിന്റെ പരമോന്നത പുരസ്കാരമാണ് ധ്യാൻ ചന്ദ് പുരസ്കാരം. ഭാരതം കണ്ട മികച്ച ഹോക്കി കളിക്കാരനായ ധ്യാൻ ചന്ദിന്റെ പേരിൽ നൽകുന്ന ഈ ആജീവനാന്ത പുരസ്കാരത്തിൽ മെഡലും പ്രശസ്തിപത്രവും 5,00,000 രൂപയുടെ കാഷ് അവാർഡും ഉൾപ്പെടുന്നു. 2002ലാണ് ഈ പുരസ്കാരം ഏർപ്പെടുത്തിയത്.

സാധാരണ ഒരു വർഷത്തിൽ മൂന്നു പേർക്കാണ് ധ്യാൻ ചന്ദ് പുരസ്കാരം നൽകാറുള്ളത്. എന്നാൽ ഒളിമ്പിക്സ് പ്രമാണിച്ച് 2012ൽ നാലുപേർക്ക് ഈ പുരസ്കാരം നൽകി.



</doc>
<doc id="233171" url="https://ml.wikipedia.org/wiki?curid=233171" title="ബ്ലാക്ക്‌ ടെട്ര">
ബ്ലാക്ക്‌ ടെട്ര

ഒരിനം ശുദ്ധ ജല മത്സ്യമാണ് ബ്ലാക്ക്‌ ടെട്ര. ഒരു ശുദ്ധജല അലങ്കാര മത്സ്യം എന്ന നിലയിൽ പ്രശസ്തമായ ഒരു ഇനം ആണ് ഇവ. പിരാന ഉൾപെടെയുള്ള മത്സ്യങ്ങളുടെ കുടുംബത്തിൽ ആണ് ഇവയും പെടുക. പരഗ്വെ, ബ്രസീൽ, ബൊളീവിയ, അർജന്റീന എന്നി രാജ്യങ്ങളിൽ ഉള്ള നദികൾ ആണ് ഇവയുടെ സ്വാഭാവിക ആവാസ കേന്ദ്രം. 7.5 സെ മീ വരെ നീളം വരുന്ന ഇവയുടെ ഏകദേശം ചതുർഭുജം ആകൃതിയിൽ ആണ് ശരീരം. 


</doc>
<doc id="233173" url="https://ml.wikipedia.org/wiki?curid=233173" title="ബുൾബുൾ ലളിതകലാ അക്കാദമി">
ബുൾബുൾ ലളിതകലാ അക്കാദമി

ബംഗ്ലാദേശിന്റെ തലസ്ഥാനമായ ഢാക്കയിൽ സ്ഥിതിചെയ്യുന്ന ഒരു സംസ്കാരിക സ്ഥാപനമാണ് ബുൾബുൾ ലളിതകലാ അക്കാദമി(ഇംഗ്ലീഷ്: Bulbul Lalitakala Academy). ബാഫാ (BAFA ,ബുൾബുൾ അക്കാദെമി ഫോർ ഫിനെ ആർട്സ് Bulbul Academy for Fine Arts) എന്ന ചുരുക്കപേരിലും ഈ സ്ഥാപനം അറിയപ്പെടുന്നു. 1995 മേയ് 17നാണ് ബാഫ സ്ഥാപിതമായത്. 1955. സംഗീതം, നൃത്തം, നാടകം, ചിത്രകല, ശില്പകല തുടങ്ങിയ വിഷയങ്ങലിലെ ഗവേഷനങ്ങൾക്ക് ഈ സ്ഥാപനം സൗകര്യമൊരുക്കുന്നു.



</doc>
<doc id="233176" url="https://ml.wikipedia.org/wiki?curid=233176" title="സൊൻസോഗർ">
സൊൻസോഗർ

ഗോവയിലെ ഏറ്റവും ഉയരംകൂടിയ കൊടുമുടിയാണ് സൊൻസൊഗർ (Sonsogor). പശ്ചിമഘട്ടത്തിന്റെ ഭാഗമായ ഈ കൊടുമുടിയുടെ ഏറ്റവും കൂടിയ ഉയരം സമുദ്രനിരപ്പിൽനിന്നും 1,166മീറ്ററാണ്(3,825 അടി). ഗോവയിലെ സംഗേം എന്ന താലൂക്കിലാണ് ഈ പർവ്വതം സ്ഥിതിചെയ്യുന്നത്. സൊൻസോഗോഡ്, ധർസിംഘാ എന്നീ പെരുകളിലും സൊൻസൊഗർ ആറിയപ്പെടാറുണ്ട്.


</doc>
<doc id="233178" url="https://ml.wikipedia.org/wiki?curid=233178" title="ഡോ. സാലിം അലി പക്ഷിസങ്കേതം, ഗോവ">
ഡോ. സാലിം അലി പക്ഷിസങ്കേതം, ഗോവ

ഗോവയുടെ പടിഞ്ഞാറുഭാഗത്തുള്ള ചോഡനേം ദ്വീപിൽ സ്ഥിതിചെയ്യുന്ന ഒരു പക്ഷിസങ്കേതമാണ് ഡോ. സാലിം അലി പക്ഷിസങ്കേതം. പ്രശസ്ത ഭാരതീയ പക്ഷിനിരീക്ഷകനായ സാലിം അലിയുടെ ബഹുമാനാർത്ഥമാണ് ഈ പക്ഷിസങ്കേതത്തിന് അദ്ദേഹത്തിന്റെ പേരുനൽകിയിരിക്കുന്നത്. വിവിധ ഇനം പക്ഷികളുടേയും സസ്യങ്ങളുടേയും ആവാസകേന്ദ്രമാണ് ഈ പക്ഷിസങ്കേതം. 1.8 ചതുരശ്ര കിലോമീറ്റർ മാത്രമാണ് ഈ പക്ഷിസങ്കേതത്തിന്റെ ആകെ വിസ്തീർണം.

ഗോവയുടെ തലസ്ഥാനമായ പനാജിയിൽ നിന്നും ബസ്സിലോ മറ്റു വാഹനങ്ങളിലോ റിബാന്ദർ കടവിൽ എത്തിച്ചേരാം, അവിടെ നിന്നും ജലയാനമാർഗ്ഗമാണ് ഈ ദ്വീപിൽ എത്തിച്ചേരേണ്ടത്.

സാലിം അലി പക്ഷിസങ്കേതം കാണുവാനുള്ള ടിക്കറ്റ് വില 50 രൂപയാണ്. കണ്ടൽകാടുകൾക്കിടയിലാണ് ഈ സങ്കേതം സ്ഥിതിച്ചെയ്യുന്നത്.



</doc>
<doc id="233179" url="https://ml.wikipedia.org/wiki?curid=233179" title="കോൺസ്റ്റൻസ് സൂനഹദോസ്">
കോൺസ്റ്റൻസ് സൂനഹദോസ്

ഫ്രാൻസിലെ അവിഞ്ഞോൺ നഗരത്തിൽ മാർപ്പാപ്പാമാർ ചെലവഴിച്ച 67 വർഷക്കാലത്തെ "ബാബിലോൺ പ്രവാസത്തിന്റെ" സമാപ്തിയെ തുടർന്ന് 1378 മുതൽ 39 വർഷക്കാലം റോമൻ കത്തോലിക്കാസഭയിൽ നിലനിന്നിരുന്ന പിളർപ്പിന് അറുതിവരുത്താൻ തെക്കുപടിഞ്ഞാറൻ ജർമ്മനിയിലെ കോൺസ്റ്റൻസ് നഗരത്തിൽ 1414 മുതൽ 1418 വരെ ചേർന്ന സാർവത്രികസഭാസമ്മേളനമാണ് കോൺസ്റ്റൻസ് സൂനഹദോസ് എന്നറിയപ്പെടുന്നത്. മാർപ്പാപ്പാ സ്ഥാനത്തിന് അന്നുണ്ടായിരുന്ന മൂന്ന് അവകാശവാദികളേയും സ്ഥാനഭ്രഷ്ടരാക്കിയ സൂനഹദോസ് മാർട്ടിൻ അഞ്ചാമനെ മാർപ്പാപ്പയായി തെരഞ്ഞെടുത്തു.

ഒട്ടേറെ ധാർമ്മിക, രാഷ്ട്രീയ, സാമൂഹ്യസമസ്യകളിൽ തീരുമാനം കല്പിച്ച സൂനഹദോസ്, സഭയിൽ വിശ്വാസിസമൂഹത്തിനും മാർപ്പാപ്പായ്ക്കുമിടയിലുള്ള അധികാരസന്തുലനത്തെ നിർവചിക്കാൻ നടത്തിയ ശ്രമത്തിന്റെ പേരിലും അറിയപ്പെടുന്നു. വിശ്വാസിസമൂഹത്തിന്റെ പ്രതിനിധിയോഗങ്ങളായ സൂനഹദോസുകളുടെ അധികാരം മാർപ്പാപ്പാമാർക്കു മേലാണെന്ന 'കൺസിലിയർ' പക്ഷമാണ് ഈ സമ്മേളനത്തിന്റെ നടപടികളിൽ മുന്നിട്ടുനിന്നത്. ഇംഗ്ലീഷ് നവീകരണവാദി ജോൺ വിക്ലിഫിന്റെ ആശയങ്ങൾ ബൊഹീമിയയിൽ പ്രചരിപ്പിച്ചിരുന്ന ജോൺ ഹസിനെ വേദവിപരീതക്കാരനായി വിധിച്ചു വധശിക്ഷ നൽകിയതും ഈ സൂനഹദോസിന്റെ നടപടികളിൽ പെടുന്നു.

പാശ്ചാത്യശീശ്മ എന്നറിയപ്പെടുന്ന പിളർപ്പിന്റെ കാലത്ത്, റോമിലും ഫ്രാൻസിന്റെ സ്വാധീനമേഖലയിലുള്ള അവിഞ്ഞോണിലുമായി രണ്ടു മാർപ്പാപ്പാമാർ വാണിരുന്നു. റോമിലെ ഗ്രിഗോരിയോസ് പന്ത്രണ്ടാമനേയും അവിഞ്ഞോണിലെ ബെനഡിക്ട് പതിമൂന്നാമനേയും ഒരേസമയം സ്ഥാനത്യാഗം ചെയ്യിച്ചു പ്രശ്നം പരിഹരിക്കാൻ നടന്ന ശ്രമങ്ങൾ വിജയിക്കാതിരുന്നതിനെ തുടർന്ന് ഇരുപക്ഷത്തേയും കർദ്ദിനാളന്മാരിൽ ചിലർ സംയുക്തമായി, 1409-ൽ ഇറ്റലിയിലെ പിസാ നഗരത്തിൽ ഒരു സഭാസമ്മേളനം വിളിച്ചുകൂട്ടി. പരമാദ്ധ്യക്ഷതലത്തിൽ സഭക്ക് നഷ്ടപ്പെട്ടിരുന്ന ദിശാബോധം പുനഃസ്ഥാപിക്കാനുള്ള അധികാരവും ചുമതലയും സഭാസമൂഹത്തിനാണെന്ന വാദമായിരുന്നു ഈ തീരുമാനത്തിനു പിന്നിൽ പ്രവർത്തിച്ചത്. സഭാസമൂഹത്തിന്റെ അധികാരം മാർപ്പാപ്പാമാർക്കു മേലാണെന്നു കരുതിയ 'കൺസിലിയർ' മുന്നേറ്റത്തിന്റെ സ്വാധീനവും ഇതിനു പിന്നിൽ ഉണ്ടായിരുന്നു.

പിസായിലെ സമ്മേളനം അലക്സാണ്ടർ അഞ്ചാമനെ പുതിയ മാർപ്പാപ്പ ആയി തെരഞ്ഞെടുത്തെങ്കിലും ഗ്രിഗോരിയോസ് പന്ത്രണ്ടാമനും ബെനഡിക്ട് പതിമൂന്നാമനും സ്ഥാനമൊഴിയാൻ വിസമ്മതിച്ചതിനാൽ മൂന്നു മാർപ്പാപ്പാമാർ എന്ന നിലയിൽ ഭിന്നത കൂടുതൽ സങ്കീർണ്ണമായതേയുള്ളു. പ്രശ്നത്തിന്റെ ശാശ്വതപരിഹാരത്തിനായി ഉടൻ ഒരു സാർവത്രികസൂനഹദോസ് വിളിച്ചുകൂട്ടാനും പിസായിലെ സമ്മേളനം അവിടെ തെരഞ്ഞെടുക്കപ്പെട്ട മാർപ്പാപ്പയോട് ആവശ്യപ്പെട്ടിരുന്നു. എന്നാൽ അലക്സാണ്ടർ അഞ്ചാമൻ മരിച്ചതിനെ തുടർന്ന് അദ്ദേഹത്തിന്റെ പിൻഗാമിയായിത്തീർന്ന ജോൺ ഇരുപത്തിമൂന്നാമൻ, പുരോഹിതനായിരുന്നെങ്കിലും രാജനൈതിക, സൈനികപശ്ചാത്തലമുള്ളവനും ദുഷ്പേരുള്ളവനും കൗശലക്കാരനുമായിരുന്നു. സൂനഹദോസിന്റെ തുടക്കം താമസിപ്പിക്കാൻ അദ്ദേഹം കഴിയുന്നത്ര ശ്രമിച്ചു. ഒടുവിൽ വിശുദ്ധറോമാ സാമ്രാട്ട് സിഗിസ്മണ്ടിന്റെ സമ്മർദ്ദം മൂലം പുതിയ സൂനഹദോസ് വിളിച്ചുകൂട്ടാൻ ജോൺ ഇരുപത്തിമൂന്നാമൻ നിർബ്ബന്ധിതനായി.

സിഗിസ്മണ്ടിന്റെ ഭരണസീമയിൽ തെക്കുപടിഞ്ഞാറൻ ജർമ്മനിയിലെ കോൺസ്റ്റൻസ് നഗരമാണ് സൂനഹദോസിന്റെ വേദിയായത്. 1414 നവംബർ 5-ന് ജോൺ ഇരുപത്തിമൂന്നാമൻ, സൂനഹദോസ് ഔപചാരികമായി തുറന്നു. എന്നാൽ സമ്മേളനം തനിക്കെതിരെ തിരിയുമെന്നുറപ്പായപ്പോൾ അദ്ദേഹം കോൺസ്റ്റൻസിൽ നിന്ന് ഒളിച്ചോടി. സൂനഹദോസിനു താൻ നേരത്തേ നൽകിയ സഹകരണം നിർബ്ബന്ധത്തിനു വഴങ്ങി ആയിരുന്നെന്ന് അദ്ദേഹം അവകാശപ്പെട്ടു. മാർപ്പാപ്പായുടെ തിരോധാനത്തെ തുടർന്ന് അദ്ദേഹത്തിന്റെ അഭാവത്തിൽ സൂനഹദോസ് തുടരാനാകുമോയെന്ന സംശയം ഉയർന്നെങ്കിലും തുടരാമെന്ന് ഒടുവിൽ തീരുമാനമായി. അയ്യായിരത്തിലധികം പ്രതിനിധികൾ പങ്കെടുത്ത ഈ സമ്മേളം, പാശ്ചാത്യക്രിസ്തീയതയുടെ ചരിത്രത്തിൽ അന്നേവരെ ഉണ്ടായിട്ടുള്ളതിൽ ഏറ്റവും വലുതായിരുന്നു. സൂനഹദോസ് 1415 ഏപ്രിൽ 6-ന് പുറപ്പെടുവിച്ച പ്രസ്താവന, വിശ്വാസിസമൂഹത്തിന്റെ അധികാരം മാർപ്പാപ്പാമാർക്കു മേലാണെന്ന 'കൺസിലിയർ' സിദ്ധാന്തത്തിന്റെ ഈ വിധമുള്ള പ്രഘോഷണമായിരുന്നു: 
ജോൺ ഇരുപത്തിമൂന്നാമനെതിരെ ആരോപണങ്ങളുടെ ഒരു പരമ്പര ഉന്നയിച്ച സൂനഹദോസ്, അദ്ദേഹത്തെ സ്ഥാനഭ്രഷ്ടനായി പ്രഖ്യാപിച്ചു. ഗത്യന്തരമില്ലാതെ സ്ഥാനത്യാഗം ചെയ്ത അദ്ദേഹത്തെ സൂനഹദോസ് സമാപിക്കുന്നതു വരെ ഹീഡൽബർഗ്ഗിലെ കോട്ടയിൽ തടവിലിട്ടു. സൂനഹദോസിന്റെ തീരുമാനത്തിനു വഴങ്ങി റോമിൽ ഗ്രിഗോരിയോസ് പന്ത്രണ്ടാമൻ മാർപ്പാപ്പയും സ്ഥാനത്യാഗം ചെയ്തു. അവിഞ്ഞോൺപക്ഷത്തെ ബെനഡിക്ട് പതിമൂന്നാമൻ മാത്രം അധികാരമൊഴിയാൻ വിസമ്മതിച്ചു. കാര്യമായ പിന്തുണയൊന്നും ഉണ്ടായിരുന്നില്ലെങ്കിലും ജീവിതാവസാനം വരെ അദ്ദേഹം മാർപ്പാപ്പാ ആയി സ്വയം കരുതി. സൂനഹദോസാകട്ടെ, 1417 നവംബർ മാസം, റോമിലെ ഒരു പുരാതനകുടുംബത്തിലെ അംഗമായിരുന്ന കർദ്ദിനാൾ ഒഡോൺ കൊളോണയെ മാർപ്പാപ്പ ആയി തെരഞ്ഞെടുത്തു. അദ്ദേഹം മാർട്ടിൻ അഞ്ചാമൻ എന്ന പേരിൽ അധികാരമേറ്റതോടെ പാശ്ചാത്യശീശ്മ അവസാനിച്ചു. തുടർന്ന്, നഗരം ഭീഷണമായ പ്ലേഗുബാധയുടെ നിഴലിലായിരിക്കെ 1418 ഏപ്രിൽ മാസം കോൺസ്റ്റൻസിലെ സൂനഹദോസ് സമാപിച്ചു.

സൂനഹദോസ് കൈക്കൊണ്ട മറ്റൊരു തീരുമാനം ബൊഹീമിയായിൽ ഇംഗ്ലീഷ് നവീകരണവാദി ജോൺ വിക്ലിഫിന്റെ അനുയായി ആയിരുന്ന ജോൺ ഹസിനു നൽകിയ വധശിക്ഷയാണ്. സുരക്ഷാവാഗ്ദാനം നൽകി കോൺസ്റ്റൻസിൽ വിളിച്ചുവരുത്തിയ ഹസ്സിനെ വാഗ്ദാനം ലംഘിച്ചു ചുട്ടുകൊല്ലുകയാണു ചെയ്തത്. വിക്ലിഫ് നേരത്തേ മരിച്ചു സംസ്കരിക്കപ്പെട്ടിരുന്നതിനാൽ അദ്ദേഹത്തെ ശിക്ഷിക്കുക സാദ്ധ്യമല്ലായിരുന്നു. എങ്കിലും അദ്ദേഹത്തിന്റെ അസ്ഥികൾ മാന്തിയെടുത്ത് ചുട്ടെരിക്കാനും സൂനഹദോസ് ഉത്തരവിട്ടു.

മദ്ധ്യയുഗങ്ങളുടെ അവസാനഘട്ടത്തിലെ സുപ്രധാനസംഭവങ്ങളിലൊന്നാണ് കോൺസ്റ്റൻസിലെ സൂനഹദോസ്. വലിപ്പം മാത്രം പരിഗണിച്ചാലും അത് പാശ്ചാത്യസഭയിൽ അതിനു മുൻപു നടന്ന സൂനഹദോസുകളെയെല്ലാം അതിലംഘിക്കുന്നു. സൂനഹദോസ് നടക്കുമ്പോൾ നഗരത്തിലെ ദിനവൃത്താന്തകൻ (chronicler) ആയിരുന്ന ഉൾറിക്ക് റിച്ചെന്റൽ രേഖപ്പെടുത്തിയിരിക്കുന്നതനുസരിച്ച്, ഈ സമ്മേളനവുമായി ബന്ധപ്പെട്ട് കോൺസ്റ്റൻസിൽ എത്തിയവരുടെ സംഖ്യ ഏതാണ്ട് ഈവിധമായിരുന്നു:-


ഇവർക്കൊക്കെ പുറമേ കച്ചവടക്കാരും പീടികക്കാരും പണിക്കാരും പാട്ടുകാരും നടന്മാരുമായി 3000-ൽ ഏറെപ്പേരും, "വാടക കൊടുത്തു താമസിച്ചവരായി തന്നെ 700-ൽ അധികം വേശ്യകളും" സൂഹനദോസ് പ്രമാണിച്ചു കോൺസ്റ്റൻസിൽ എത്തിയെന്നു പറയുന്ന അദ്ദേഹം, വാടക കൊടുക്കാതെ താസിച്ചവരുടെ കണക്കു തിട്ടപ്പെടുത്തുക വയ്യെന്നും പറയുന്നു.

സൂനഹദോസിന്റെ ശ്രമഫലമായി പാശ്ചാത്യക്രിസ്തീയതയിലെ ശൈഥില്യം അവസാനിച്ചെങ്കിലും, മാർപ്പാപ്പാമാരുടെ 67 വർഷക്കാലത്തെ അവിഞ്ഞോൺ വാഴ്ചയും 39 വർഷം ദീർഘിച്ച പാശ്ചാത്യശീശ്മയും, മതപരമായ അധികാരസ്ഥാനങ്ങൾക്ക് സാമാന്യജനങ്ങൾക്കിടയിൽ ഉണ്ടായിരുന്ന ബഹുമാന്യത കുറച്ച്, ഒരു നൂറ്റാണ്ടിനു ശേഷമുണ്ടായ പ്രൊട്ടസ്റ്റന്റ് നവീകരണത്തിനു വഴിയൊരുക്കി. സഭയിലെ വിഭജനം അവസാനിപ്പിക്കുന്നതിൽ സൂനഹദോസ് വിജയിച്ചെങ്കിലും, സഭാസമ്മേളനങ്ങളുടെ അധികാരം മാർപ്പാപ്പായുടെ പരമാധികാരത്തിനു മേലാണെന്ന സൂനഹദോസിന്റെ 'കൺസിലിയർ' വാദത്തെ, കോൺസ്റ്റൻസിൽ തെരഞ്ഞെടുക്കപ്പെട്ട മാർട്ടിൻ അഞ്ചാമൻ മാർപ്പാപ്പായോ അനന്തരഗാമികളോ അംഗീകരിച്ചില്ല. അതിനാൽ ശീശ്മ അവസാനിച്ചപ്പോൾ, മാർപ്പാപ്പായുടെ അധികാരം സൂനഹദോസുകൾക്കു മേലാണെന്ന നില പുനഃസ്ഥാപിക്കപ്പെട്ടു. കോൺസ്റ്റൻസിലെ സഭാപിതാക്കന്മാരിൽ ജീൻ ഗെർസോണെപ്പോലെ വലിയൊരു ഭാഗം 'കൺസിലിയർ' സിദ്ധാന്തത്തെ പിന്തുണച്ചിരുന്നെങ്കിലും, മാർപ്പാപ്പ സ്ഥാനത്തിന്റെ കേന്ദ്രീകൃതസ്വഭാവം പുനഃസ്ഥാപിച്ച അവർ 'കൺസിലിയർ' മുന്നേറ്റത്തിന്റെ അന്ത്യം ഉറപ്പാക്കുകയാണു ചെയ്തത്.

സൂനഹദോസിന്റെ നടപടികളിൽ ഏറ്റവും വിമർശിക്കപ്പെട്ടിട്ടുള്ളത്, ബൊഹീമിയായിൽ ഇംഗ്ലീഷ് നവീകരണവാദി ജോൺ വിക്ലിഫിന്റെ അനുയായി ആയിരുന്ന ജോൺ ഹസ്സിനെ സുരക്ഷാവാഗ്ദാനത്തിൽ വിളിച്ചു വരുത്തി നൽകിയ വധശിക്ഷയാണ്. അതിനകം മരിച്ചിരുന്ന വിക്ലിഫിന്റെ അസ്ഥികൾ കുഴിച്ചെടുത്തു ചുട്ടുകരിക്കാനുള്ള ഉത്തരവും സൂനഹദോസ് നൽകി. കോൺസ്റ്റൻസിലെ 'കൺസിലിയർപക്ഷം' തങ്ങളുടെ യാഥാസ്ഥിതികത ആരും സംശയിക്കാതിരിക്കാനാവാം ഈ അരുംചെയ്തികൾ നടപ്പാക്കിയതെന്ന് ബെർട്രാൻഡ് റസ്സൽ നിരീക്ഷിക്കുന്നു.

"The Conciliar Pope was a notorious ruffian."


</doc>
<doc id="233218" url="https://ml.wikipedia.org/wiki?curid=233218" title="ദേശാഭിമാനി വാരിക">
ദേശാഭിമാനി വാരിക

കമ്മ്യൂണിസ്റ്റ് പാർട്ടി ഓഫ് ഇന്ത്യ (മാർക്സിസ്റ്റ്) യുടെ (സി.പി.ഐ.(എം)) ന്റെ കേരളഘടകം പ്രസിദ്ധീകരിക്കുന്ന മലയാളവാരികയാണ് ദേശാഭിമാനി വാരിക. രാഷ്ട്രീയം സാമൂഹികം തുടങ്ങിയ സമകാലീന പ്രശ്നങ്ങളും സാഹിത്യ പംക്തികളും ഉൾക്കൊള്ളുന്ന പ്രതിവാര പ്രസിദ്ധീകരണം എന്ന നിലയിൽ വളരെയധികം വായനക്കാരുള്ള വാരികയാണിത്. ദേശാഭിമാനി പത്രത്തിന്റെ അനുബന്ധപ്രസിദ്ധീകരണം എന്ന നിലയിലാണ് ദേശാഭിമാനി വാരിക പുറത്തിറക്കുന്നത്.



</doc>
<doc id="233228" url="https://ml.wikipedia.org/wiki?curid=233228" title="മഞ്ഞപ്പൂവള്ളി">
മഞ്ഞപ്പൂവള്ളി

കോൺവോൾവുലേ കുടുംബത്തിൽ‌പ്പെട്ട ഒരു വള്ളിച്ചെടിയാണ് മഞ്ഞപ്പൂവള്ളി. ശാസ്ത്രനാമം ഹെവിറ്റിയ സ്കാൻഡൻസ് എന്നാണ്. . കേരളത്തിലുടനീളം കാണപ്പെടുന്നു. പൊന്തക്കാടുകളിലും വേലിപ്പടർപ്പുകളിലും മരങ്ങളിലും പടർന്നു കയറി വളരുന്നു.ഭംഗിയുള്ള മഞ്ഞപ്പൂക്കൾ എപ്പോഴും ഉണ്ടാകും. 


</doc>
<doc id="233231" url="https://ml.wikipedia.org/wiki?curid=233231" title="നാനാഭോയ് പൽഖിവാല">
നാനാഭോയ് പൽഖിവാല

ഇന്ത്യയിലെ പ്രമുഖനായ നിയമജ്ഞനും സാമ്പത്തിക വിദഗ്ദ്ധനുമായിരുന്നു നാനാഭോയ് "നാനി" അർദേശിർ പൽഖിവാല (ജനുവരി 16, 1920 – ഡിസംബർ 11, 2002).

1920-ൽ മുംബൈയിലെ പാഴ്സി സമുദായത്തിലെ ഒരു ഇടത്തരം തൊഴിലാളി കുടുംബത്തിലാണ് നാനി പൽഖിവാല ജനിച്ചത്. അദ്ദേഹത്തിന്റെ പ്രപിതാമഹന്മാർ കുലത്തൊഴിലായി സ്വീകരിച്ചിരുന്ന പല്ലക്ക് നിർമ്മാണത്തിൽ നിന്നുമാണ് പൽഖിവാല എന്ന കുടുംബപ്പേര് അദ്ദേഹത്തിന് ലഭിക്കുന്നത്. 
ഖിഖി
അദ്ദേഹം മുബൈയിലെ മാസ്റ്റേഴ്സ് ട്യൂട്ടോറിയൽ ഹൈസ്കൂളിലും സെന്റ് സേവ്യേഴ്സ് കോളേജിലുമായാണ് അദ്ദേഹം ആദ്യകാല വിദ്യാഭ്യാസം പൂർത്തിയാക്കിയത്. സ്വതേ ഉണ്ടായിരുന്ന വിക്ക് തടസ്സപ്പെടുത്തിയിരുന്നെങ്കിലും പഠനത്തിൽ സമർത്ഥനായിരുന്ന അദ്ദേഹം ഇംഗ്ലീഷ് സാഹിത്യത്തിൽ മാസ്റ്റേഴ്സ് ബിരുദം നേടി.
ഖി
ബിരുദസമ്പാദനത്തിന് ശേഷം ബോംബെ യൂണിവേഴ്സിറ്റിയിൽ അദ്ധ്യാപക നിയമനത്തിനായി അദ്ദേഹം അപേക്ഷിച്ചുവെങ്കിലും അത് നിരസിക്കപ്പെട്ടു. അതിനുശേഷം ഉടനെതന്നെ മറ്റ് ഉപരിപഠനത്തിനായുള്ള മറ്റ് മാർഗ്ഗങ്ങൾ ആരാഞ്ഞുവെങ്കിലും സമയം വൈകിയതിനാൽ ഒന്നിനും പ്രവേശനം ലഭിച്ചില്ല. അങ്ങനെയിരിക്കുമ്പൾ മുംബൈ സർക്കാർ നിയമകലാലയത്തിൽ അദ്ദേഹത്തിന് നിയമബിരുദപഠനത്തിന് പ്രവേശനം ലഭിച്ചു. അവിടുത്തെ പഠനത്തിനിടയിൽ നിയമതത്വശാസ്ത്രത്തിന്റെ സങ്കീർണ്ണതകളുടെ പൊരുളഴിക്കുവാൻ തനിക്ക് കഴിവുണ്ടെന്ന് അദ്ദേഹത്തിന് ബോദ്ധ്യപ്പെട്ടു.


</doc>
<doc id="233233" url="https://ml.wikipedia.org/wiki?curid=233233" title="തോട്ടവാഴ">
തോട്ടവാഴ

രണ്ടര മീറ്റർ വരെഉയരം വയ്ക്കുന്ന ബഹുവർഷിയായ ഒരു അലങ്കാരച്ചെടിയാണ് തോട്ടവാഴ. . ലോകത്ത് മിക്കയിടത്തും ചൂട് കാലാവസ്ഥയുള്ള ഇടങ്ങളിൽ വളർത്തിവരുന്നു. പൂക്കളും കിഴങ്ങും ഭക്ഷ്യയോഗ്യമാണ്. കിഴങ്ങിൽ ധാരാളമായി അന്നജം അടങ്ങിയിട്ടുണ്ട്. വിത്തുവഴിയും കിഴങ്ങുവഴിയും പുതിയചെടികൾ ഉണ്ടാവും. വിത്ത് ആഭരണങ്ങളിലെ മുത്തുകളായി ഉപയോഗിക്കുന്നുണ്ട്. 



</doc>
<doc id="233235" url="https://ml.wikipedia.org/wiki?curid=233235" title="ദീക്ഷ">
ദീക്ഷ

ഹിന്ദു, ജൈന, ബൗദ്ധ മതങ്ങളിലെ ഒരു വ്രതാനുഷ്ഠാനമാണ് ദീക്ഷ (സംസ്ക്രുതം: दीक्षा തമിഴ്: தீட்சை.). മന്ത്രദീക്ഷ, തന്ത്രദീക്ഷ, സന്ന്യാസദീക്ഷ തുടങ്ങിയ പലതരം ദീക്ഷകൾ പാലിക്കപ്പെട്ടു പോരുന്നു. മാതാപിതാക്കളുടെ മരണാനന്തരം മക്കൾ ദീക്ഷ എടുക്കാറുണ്ട്. പിതൃജനങ്ങൾക്ക് ബലിയർപ്പിക്കാനും പിതൃക്രിയകൾ ചെയ്യാനുമായി ക്ഷൗരം വർജ്ജിക്കുകയും സാത്വികാഹാരം മാത്രം ഭുജിച്ച് ബ്രഹ്മചര്യം ആചരിച്ച് വ്രതമനുഷ്ഠിക്കുകയുമാണ് പതിവ്.


</doc>
<doc id="233238" url="https://ml.wikipedia.org/wiki?curid=233238" title="ദശാംശ സമ്പ്രദായം">
ദശാംശ സമ്പ്രദായം

പത്ത് ആധാരമാക്കിയുള്ള സംഖ്യാസമ്പ്രദായമാണ് ദശാംശ സമ്പ്രദായം. ഏറ്റവും സാർവത്രികമായ സംഖ്യാസമ്പ്രദായവും ഇതാണ്. സ്ഥാനവില അടിസ്ഥാനമാക്കി ഇന്നത്തെ രീതിയിൽ ദശാംശസമ്പ്രദായത്തെ വികസിപ്പിച്ചെടുത്തത് പ്രാചീന ഭാരതീയരാണ്. അറബികൾ വഴിയാണ് യൂറോപ്പിൽ എത്തിപ്പെട്ടത് എന്നതിനാൽ ദശാംശ അക്കങ്ങളെ അറബിക് അക്കങ്ങൾ എന്നും പറയുന്നു.


</doc>
<doc id="233269" url="https://ml.wikipedia.org/wiki?curid=233269" title="മീർകാറ്റ്">
മീർകാറ്റ്

കീരിയുടെ വർഗ്ഗത്തിൽപെട്ട ഒരു ചെറിയ സസ്തനിയാണ് മീർകാറ്റ്. മരുഭൂമികളിലും വനാന്തരങ്ങളിലും മീർകാറ്റിനെ കാണാം. 12 മുതൽ 14 വർഷം വരെയാണ് ഇവയുടെ ശരാശരി ആയുസ്സ്. ഇരുകാലുകളിൽ നന്നായി നിവർന്നു നില്ക്കാൻ ഇഷ്ടപ്പെടുന്ന ഈ ചെറു ജീവി ഒരു മാംസഭുക്ക് ആണ്. ഏറ്റവും ഇഷ്ടപെട്ട ഭക്ഷണം മുട്ടയാണ്. പക്ഷികളുടെയും മറ്റും മുട്ട വളരെ വിദഗ്ദ്ധമായിട്ടാണ് ഇവ തട്ടി എടുക്കുന്നത്. മറ്റു ചെറു ജീവികൾ, പാമ്പ് വരെയും ഇവ ഭക്ഷിക്കും. കൂട്ടം കൂടി നടക്കാൻ ഇഷ്ടപ്പെടുന്നവരാണ് ഈ ജീവികൾ. ഇവയുടെ വിപുലമായ ഒരു ശേഖരം ലണ്ടൻ കാഴ്ച ബംഗ്ലാവിൽ ഉണ്ട്.


</doc>
<doc id="233294" url="https://ml.wikipedia.org/wiki?curid=233294" title="മജ്മ">
മജ്മ

സൗദി അറേബ്യൻ തലസ്ഥാനമായ റിയാദിനടുത്തുള്ള ഒരു ഉൾനാടൻ പട്ടണമാണ് മജ്മ (). നിരവധി ചരിത്ര പശ്ചാത്തലങ്ങൾ അടങ്ങിയ പ്രദേശമായ മജ്മ രാജ്യത്തെ കാർഷിക മേഖല കൂടിയാണ്. ഈന്തപ്പഴം, ഗോതമ്പ്, നെല്ല്, പശു വളർത്തൽ എന്നിവയാണ് ഇവിടുത്തെ പ്രധാന കൃഷി. 2010 ലെ കണക്കെടുപ്പ് പ്രകാരം മജ്മയിലെ ജനസംഖ്യ 47,743 ആണ്.


</doc>
<doc id="233298" url="https://ml.wikipedia.org/wiki?curid=233298" title="ഷെൽ സോർട്ട്">
ഷെൽ സോർട്ട്

ഡൊണാൾഡ് ഷെൽ 1959ൽ മുന്നോട്ട് വച്ച ഒരു സോർട്ടിങ്ങ് അൽഗരിതമാണിത്. ഇൻസർഷൻ സോർട്ടിങ്ങിൽ ഒരു സ്ഥാനത്തുള്ള സംഖ്യ, തൊട്ട് പുറകിലുള്ള സംഖ്യകളുമായി താരതമ്യപ്പെടുത്തി സ്വാപ്പ് ചെയ്യുകയാണു ചെയ്യുന്നതെങ്കിൽ, ഷെൽ സോർട്ടിങ്ങിൽ ‘h’ സ്ഥാനം പുറകിലുള്ള സംഖ്യകളുമായി താരതമ്യപ്പെടുത്തി സ്വാപ്പ് ചെയ്യുന്നു. h എന്നത് സോർട്ട് ചെയ്യണ്ട സംഖ്യകളുടെ എണ്ണമനുസരിച്ച് നിശ്ചയിക്കുന്നു. h എന്നത് ആദ്യം വലിയ ഒരു സംഖ്യയായിരിയ്ക്കും. അത് വഴി വലിയ ചാട്ടങ്ങൾ ചാടിയായിരിക്കും സംഖ്യകൾ താരതമ്യപ്പെടുത്തുന്നത്. ഓരോ ലിസ്റ്റ് യാത്രയ്ക്ക് ശേഷവും hന്റെ വില പുനർനിർണ്ണയിക്കും (ക്നൂത്തിന്റെ ആശയപ്രകാരമത് മൂന്നിലൊന്നായി കുറച്ച് കൊണ്ട് വരും). ഓരോ യാത്രയ്ക്ക് ശേഷവും, ലിസ്റ്റ് കൂടുതൽ കൂടുതൽ സോർട്ട് ചെയ്യപ്പെട്ടിരിയ്ക്കും.

h ന്റെ മൂല്യം നിശ്ചയിക്കുന്നതിന് പലരും പല രീതികളും മുന്നോട്ട് വച്ചിട്ടുണ്ട്. അൽഗൊരിതത്തിന്റെ സങ്കീർണ്ണത h ന്റെ മൂല്യത്തെ ആശ്രയിച്ചിരിക്കുന്നു. പ്രസിദ്ധ കമ്പ്യൂട്ടർ ശാസ്ത്രകാരനായ ഡൊണാൾഡ് കനൂത്ത് ഇതിനായി 3x+1 എന്ന ഒരു സമവാക്യമാണ് മുന്നോട്ട് വച്ചത്. ഷെൽ തന്റെ കണ്ട് പിടുത്തത്തിനു 2-1 എന്ന സമവാക്യമാണൂ മുന്നോട്ട് വച്ചത്. മെച്ചപ്പെട്ട h മൂല്യം എത്രയെന്ന് കണ്ട് പിടിയ്ക്കുന്നതും, സോർട്ടിങ്ങ് രീതിയിൽ മെച്ചപ്പെട്ട മാറ്റങ്ങൾ വരുത്തുന്നതും ഒരു ഗവേഷണ വിഷയമായി പലരും എടുത്തിട്ടുണ്ട്.

//find out h value
//knuth's method to calculate h
h=1;
while(h < N/3) h = 3*h +1; //1,4,13,40...

//sorting the values

while(h>=1)

'h' മൂല്യം കണ്ട് പിടിയ്ക്കുന്ന രീതിയ്ക്കനുസരിച്ച് ഈ അൽഗരിതത്തിന്റെ സങ്കീർണ്ണതയും മാറുന്നു. ക്നൂത്തിന്റെ രീതി ഉപയോഗിയ്ക്കുന്ന അൽഗൊരിതത്തിന്റെ സങ്കീർണ്ണത് n ആണു.



</doc>
<doc id="233299" url="https://ml.wikipedia.org/wiki?curid=233299" title="സമകാലിക മലയാളം വാരിക">
സമകാലിക മലയാളം വാരിക

ദ് ന്യൂ ഇന്ത്യൻ എക്‌സ്പ്രസ് പത്രത്തിന്റെ പ്രസാധകരായ എക്‌സ്പ്രസ് നെറ്റ് വർക്ക് പ്രൈവറ്റ് ലിമിറ്റഡ് കൊച്ചിയിൽ നിന്നും പ്രസിദ്ധീകരിക്കുന്ന വാർത്താവാരികയാണ് സമകാലിക മലയാളം വാരിക. 1997 മെയ് മാസത്തിൽ പ്രസിദ്ധീകരണമാരംഭിച്ച വാരികയുടെ പ്രഥമ പത്രാധിപർ കേരളത്തിലെ പ്രമുഖ പത്രപ്രവർത്തകരിൽ ഒരാളായ എസ്. ജയചന്ദ്രൻ നായർ ആയിരുന്നു. 2012-വരെ അദ്ദേഹം ആ സ്ഥാനത്തു തുടർന്നു. 
ഇംഗഌഷ്, മലയാള പത്രപ്രവർത്തനരംഗങ്ങളിൽ ഏറെ പ്രശസ്തനായ ടി.ജെ. എസ് ജോർജ് ഉപദേഷ്ടാവായ ഇപ്പോഴത്തെ പത്രാധിപസമിതിയെ നയിക്കുന്നത് സജി ജെയിംസാണ്.

http://www.mathrubhumi.com/english/news/media/malayalam-weekly-editor-jayachandran-nair-resigns-125183.html

</doc>
<doc id="233306" url="https://ml.wikipedia.org/wiki?curid=233306" title="അഫീഫ്">
അഫീഫ്

സൗദി അറേബ്യയുടെ മധ്യ ഭാഗത്ത് നെജ്ദ് പ്രദേശത്ത് സ്ഥിതി ചെയ്യുന്ന ഒരു നഗരമാണ് അഫീഫ് ( ""). 2010 ലെ കണക്കെടുപ്പ് പ്രകാരം അഫീഫിലെ ജനസംഖ്യ 45,525 ആണ്.


</doc>
<doc id="233308" url="https://ml.wikipedia.org/wiki?curid=233308" title="റാഫേൽ കൊറിയ">
റാഫേൽ കൊറിയ

ഇക്വഡോറിന്റെ പ്രസിഡന്റായ സോഷ്യലിസ്റ്റ് നേതാവാണ് റാഫേൽ കൊറിയ.(ജനനം:6 ഏപ്രിൽ 1963). തുടർച്ചയായി മൂന്നു തവണ പ്രസിഡന്റായി. ആരോഗ്യ, വിദ്യാഭ്യാസമേഖലകളിൽ വരുത്തിയ പരിഷ്‌കാരങ്ങളും സാമ്പത്തികമാന്ദ്യ സമയത്ത് സ്വീകരിച്ച നടപടികളും കൊറിയയെ ജനപ്രിയനാക്കി. എണ്ണമേഖല സർക്കാറിന്റെ നിയന്ത്രണത്തിലാക്കാൻ ശ്രമിച്ചു. സ്വകാര്യമേഖലയെ പാടെ അവഗണിച്ചുകൊണ്ടുള്ള കൊറിയയുടെ നയങ്ങൾ ഇക്വഡോറിനെ പ്രതികൂലമായി ബാധിച്ചിട്ടുണ്ടെന്ന് വിമർശനമുണ്ട്.
അമേരിക്കയിലെ ഇലനോയ് സർവകലാശാലയിൽ നിന്ന് ബിരുദം നേടിയിട്ടുണ്ട്. സാമ്പത്തിക വിദഗ്ദ്ധനാണ്.




</doc>
<doc id="233311" url="https://ml.wikipedia.org/wiki?curid=233311" title="സൗദി അറേബ്യയിലെ പ്രവിശ്യകൾ">
സൗദി അറേബ്യയിലെ പ്രവിശ്യകൾ

അറേബ്യൻ രാജ്യമായ സൗദി അറേബ്യ രാജ്യത്ത് പതിമൂന്നു പ്രവിശ്യ (; "manatiq idāriyya", sing. منطقة إدارية; "mintaqah idariyya") ഭരണ വിഭാഗങ്ങളാക്കി തിരിച്ചിട്ടുണ്ട്. സൗദ്‌ രാജ കുടുംബത്തിലെ അംഗങ്ങളാണ് ഇവിടെ ഗവർണർമാരായി ഭരണം നടത്തുന്നത്.


</doc>
<doc id="233315" url="https://ml.wikipedia.org/wiki?curid=233315" title="ഇഞ്ചമുടി">
ഇഞ്ചമുടി

തൃശ്ശൂർ ജില്ലയിലെ ഒരു ഗ്രാമമാണ് ഇഞ്ചമുടി.


</doc>
<doc id="233317" url="https://ml.wikipedia.org/wiki?curid=233317" title="ഇന്ത്യാ-പാകിസ്താൻ യുദ്ധം 1947">
ഇന്ത്യാ-പാകിസ്താൻ യുദ്ധം 1947

കശ്മീർ എന്ന നാട്ടുരാജ്യത്തിന്റെ നിയന്ത്രണത്തിനായി ഇന്ത്യയും പാകിസ്താനും തമ്മിൽ 1947-48 കാലഘട്ടത്തിലുണ്ടായ യുദ്ധമാണ് ഒന്നാം കാശ്മീർ യുദ്ധം എന്നറിയപ്പെടുന്ന 1947-ലെ ഇന്ത്യാ-പാകിസ്താൻ യുദ്ധം. പുതിയ രാജ്യങ്ങൾക്കിടയിൽ നടന്ന ഇന്ത്യാ-പാക് യുദ്ധങ്ങളിൽ ആദ്യ യുദ്ധമായിരുന്നു ഇത്. സ്വാതന്ത്ര്യത്തിനധികം നാൾ കഴിയും മുമ്പേ ഇന്ത്യയിൽ നിന്നും കാശ്മീർ പിടിച്ചടക്കാനായി വസീരിസ്താനിൽ നിന്നുള്ള ഗോത്രവർഗ്ഗക്കാരെയുപയോഗിച്ച് പാകിസ്താൻ ഇന്ത്യക്ക് നേരേ ആക്രമണം ആരംഭിച്ചതോടെയാണ് യുദ്ധത്തിന്റെ ആരംഭം.. ഈ യുദ്ധത്തിന്റെ ഫലം ഇപ്പോഴും ഇരുരാജ്യങ്ങളുടെ ഭരണകാര്യങ്ങളിൽ പ്രതിഫലിക്കുന്നു.

1947 ഒക്ടോബർ 22 ന് പാകിസ്താൻ സേന രാജ്യത്തിന്റെ തെക്ക് കിഴക്കൻഭാഗത്ത് നടന്ന കലാപം അടിച്ചമർത്താനെന്ന വ്യജേന കാശ്മീർ രാജ്യത്തിന്റെ അതിർത്തികടന്നു. പ്രാദേശിക ഗോത്ര വർഗ്ഗക്കാരായ തീവ്രവാദികളും പാകിസ്താൻ സേനയും ശ്രീ നഗർ പിടിച്ചടക്കാനായി നീങ്ങി. പക്ഷേ ഉറിയിൽ എത്തിയപ്പോഴേക്കും അവർക്ക് പ്രതിരോധം നേരിടേണ്ടി വന്നു. കാശ്മീർ രാജാവായിരുന്ന ഹരി സിങ് ഇന്ത്യയോട് സഹായം അഭ്യർത്ഥിക്കുകയും ഇന്ത്യയുമായി ലയനരേഖയിൽ ഒപ്പുവെക്കുകയും ചെയ്തു. ബ്രിട്ടീഷ് ഗവണ്മെന്റും പാകിസ്താൻ സേനയുടെ മുന്നേറ്റം തടഞ്ഞു. 

ആരംഭത്തിൽ കാശ്മീർ നാട്ടുരാജ്യവും ഖൈബർ പ്രാദേശിക ഗോത്ര വർഗ്ഗ തീവ്രവാദികളും തമ്മിലായിരുന്നു യുദ്ധം. പൂഞ്ചിലും മിർപൂർ മേഖലയിലും മുസ്ലീം കലാപത്തെ നേരിടാൻ കാശ്മീർ നാട്ടുരാജ്യത്തിലെ രാജാവ് ഇന്ത്യൻ യൂണിയനുമായി ലയനക്കരാറിൽ ഒപ്പിട്ടു. താമസംവിനാ ഇന്ത്യയും പാകിസ്താനും നേരിട്ട് യുദ്ധത്തിൽ പ്രവേശിച്ചു. യുദ്ധാവസാനസമയത്ത് ഇരുസൈന്യങ്ങളും നിന്നിരുന്ന രേഖ നിലവിലെ നിയന്ത്രണരേഖയായി മാറി. 

ഇന്ത്യൻ ഇൻഡിപെന്റൻസ് ആക്ട് 1947 ന്റെ ഫലമായി ബ്രിട്ടീഷ് ഇന്ത്യയെ ഇന്ത്യയെന്നും പാകിസ്താനെന്നും രണ്ടായി മുറിച്ചു. ആക്ടിന്റെ വകുപ്പ് 2 (4), 1947 ആഗസ്ത് 15 ഓടെ ബിട്ടീഷ് ഇന്ത്യയിൽ ബ്രിട്ടന്റെ മേധാവിത്വം അവസാനിക്കുകയും നാട്ടുരാജ്യങ്ങൾക്ക് ഇന്ത്യയിലോ പാകിസ്താനിലോ ചേരുവാനോ അല്ലെങ്കിൽ സ്വതന്ത്രമായി നിൽക്കുവാനോ ഉള്ള അധികാരം നൽകി. സ്വാതന്ത്ര്യത്തിനു തൊട്ടുമുമ്പ് കാശ്മീരിലെ രാജാവിന് ഇന്ത്യയിൽ നിന്നും പാകിസ്താനിൽ നിന്നും തങ്ങളുടെ രാജ്യത്തോടൊപ്പം ലയനക്കരാറിൽ ഒപ്പിടാനായി സമ്മർദ്ധം നേരിടേണ്ടി വന്നു. ഈ സാഹചര്യത്തിൽ കാശ്മീർ മഹാരാജാവ് ഹരിസിങ് തന്റെ രാജ്യം സ്വതന്ത്ര്യമായി നിൽക്കട്ടെ എന്ന് തീരുമാനിച്ചു. പൂഞ്ച്, മിർപൂർ മേഖലയിൽ നിന്നുള്ള മുസ്ലീം കലാപത്തെ പാകിസ്താൻ പിന്തുണച്ചതോടെ ഗോത്രവർഗ്ഗക്കാരും പാകിസ്താൻ സേനയും കാശ്മീർ അതിർത്തി കടന്നു ഈ സമയം ഹരിസിങ് ഇന്ത്യയുടെ സഹായം അഭ്യർത്ഥിച്ചു. തങ്ങളോടൊപ്പം കൂടിയാൽ സഹായിക്കാൻ തയ്യാറാണെന്ന ഇന്ത്യയുടെ വ്യവസ്ഥ അവസാനം ഹരിസിങ് അംഗീകരിക്കുകയും ലയനക്കരാറിൽ ഒപ്പിട്ട് കാശ്മീർ ഇന്ത്യയുടെ ഭാഗമാവുകയും ചെയ്തതോടെ ഇന്ത്യൻ സൈന്യം കാശ്മീരിലെ നുഴഞ്ഞുകയറ്റക്കാരുമായി യുദ്ധമാരംഭിക്കുകയും ചെയ്തു. 


</doc>
<doc id="233321" url="https://ml.wikipedia.org/wiki?curid=233321" title="കൺസിലിയർവാദം">
കൺസിലിയർവാദം

14, 15, 16 നൂറ്റാണ്ടുകളിൽ കത്തോലിക്കാസഭയിൽ പ്രചരിച്ചിരുന്ന ഒരു നവീകരണാശയമാണ് കൺസിലിയർവാദം. സഭയിലെ പരമാധികാരം, മാർപ്പാപ്പായിൽ എന്നതിലുപരി സഭാസമൂഹത്തിന്റെ പ്രതിനിധിസമ്മേളനമായ സാർവത്രികസൂനഹദോസിൽ നിക്ഷിപ്തമാണെന്ന വാദമായിരുന്നു ഇതിന്റെ അടിസ്ഥാനം. കൺസീലിയർവാദത്തിന്റെ വേരുകൾ സഭയുടെ ആദിമചരിത്രത്തോളം ചെന്നെത്തുന്നു. സഭയുടെ ചിന്തയേയും ചരിത്രത്തേയും മൗലികമായി സ്വാധീനിച്ച പല തീരുമാനങ്ങളും രൂപപ്പെട്ടത് നിഖ്യായിലേയും മറ്റും ആദ്യകാലസൂനഹദോസുകളിൽ ആയിരുന്നു. പിൽക്കാലത്ത് റോം കേന്ദ്രമാക്കിയുള്ള അധികാരഘടന ബലപ്പെട്ടതോടെ സഭാസമ്മേളനങ്ങളുടെ പ്രാധാന്യം കുറഞ്ഞു. എങ്കിലും മദ്ധ്യയുഗങ്ങളുടെ അന്തിമഘട്ടത്തിൽ, യൂറോപ്യൻ രാജനീതിയിൽ ദേശീയതകൾ ശക്തിപ്പെട്ടതോടെ, ആ മാറ്റം പ്രതിഫലിക്കും വിധമുള്ള പുനർനിർമ്മിതി സഭയുടെ അധികാരശ്രേണിയിലും വേണമെന്ന വാദം പ്രബലമായി. പതിനാലാം നൂറ്റാണ്ടിന്റെ ആദ്യപകുതിയിൽ പാദുവായിലെ മാർസിലിയസിന്റെയും ഓക്കമിലെ വില്യമിന്റേയും രചനകൾ, രാജനീതിയിലേയും മതത്തിലേയും അധികാരഘടനകളിൽ പ്രാതിനിധ്യസ്വഭാവം ലക്ഷ്യമാക്കിയുള്ള പുനർനിർമ്മിതിക്കു വേണ്ടി വാദിച്ചു. 

റോമും ഫ്രഞ്ചുസ്വാധീനമേഖലയിലുള്ള അവിഞ്ഞോണും ആസ്ഥാനമാക്കി രണ്ടു മാർപ്പാപ്പാമാരെ കേന്ദ്രീകരിച്ചു 1378 മുതൽ 1417 വരെ കത്തോലിക്കാ സഭയിൽ നിലനിന്ന പാശ്ചാത്യശീശ്മയുടെ വിപൽഘട്ടം ഈ നവീകരണാശയത്തെ ശക്തിപ്പെടുത്തി. പരമാദ്ധ്യക്ഷതലത്തിൽ സഭക്ക് നഷ്ടപ്പെട്ടിരുന്ന ദിശാബോധം പുനഃസ്ഥാപിക്കാനുള്ള അധികാരവും ചുമതലയും സഭാസമൂഹത്തിനാണെന്ന വിശ്വാസം ബലപ്പെട്ടു. ശീശ്മയുടെ പരിഹാരത്തിനായി സംഘടിക്കപ്പെട്ട രണ്ടു സൂനഹദോസുകളുടേയും ആശയപരമായ അടിത്തറ കൺസിലിയർവാദമായിരുന്നു. അവയിൽ, 1409-ൽ സംഘടിപ്പിക്കപ്പെട്ട പിസായിലെ സൂനഹദോസ് ലക്ഷ്യം കണ്ടില്ല. 1414 മുതൽ 1418 വരെ സമ്മേളിച്ച കോൺസ്റ്റൻസ് സൂനഹദോസ്, ശീശ്മ അവസാനിപ്പിക്കുന്നതിൽ വിജയിച്ചതിനു പുറമേ, "ഹേക്ക് സാംഗ്ടാ സിനോഡാസ്" (Haec sancta synodas) എന്ന പ്രഖ്യാപനത്തിൽ, സഭയിലെ പരമാധികാരത്തിന്റെ ഇരിപ്പിടമെന്ന നിലയിൽ അതിന്റെ സ്ഥാനം മാർപ്പാപ്പായ്ക്കു മേലാണെന്ന് അവകാശപ്പെടുകയും ചെയ്തു:-

നിശ്ചിതമായ കാലയിളവുകളിൽ സഭാസമ്മേളനങ്ങൾ വിളിച്ചുകൂട്ടാൻ വ്യവസ്ഥ ചെയ്യുന്ന ഒരു പ്രഖ്യാപനവും ('Frequens') ആ സൂനഹദോസിന്റെ തീരുമാനങ്ങളിൽ പെടുന്നു. കൺസിലിയർവാദം ഏറ്റവും തീവ്രരൂപത്തിൽ ആവിഷ്കരിക്കപ്പെട്ടത് 1431-49 കാലത്തു സ്വിറ്റ്സർലണ്ടിലെ ബേസലിൽ നടന്ന സൂനഹദോസിൽ ആയിരുന്നെങ്കിലും ആ സമ്മേളനം തീരുമാനത്തിലെത്താതെ പിരിഞ്ഞു. 

ഈ നവീകരണസിദ്ധാന്തത്തിന്റെ ലക്ഷ്യം മാർപ്പാപ്പാമാരുടെ അധികാരത്തിന്റെ നിയന്ത്രണം ആയിരുന്നെങ്കിലും അതുയർത്തിയ തർക്കത്തിൽ അസന്ദിഗ്ധമായ അന്തിമവിജയം മാർപ്പാപ്പാമാരുടേതായിരുന്നു. കോൺസ്റ്റൻസിൽ തെരഞ്ഞെടുക്കപ്പെട്ട അർബൻ അഞ്ചാമൻ മാർപ്പാപ്പ പോലും ആ സൂനഹദോസിന്റെ കൺസിലിയർസമീപനം അംഗീകരിച്ചില്ല. 1460-ൽ പീയൂസ് രണ്ടാമൻ മാർപ്പാപ്പ 'എക്സിക്രബിലിസ്' (തിരസ്കരണീയം) എന്ന ചാക്രികലേഖനത്തിൽ 'കൺസിലിയർവാദത്തെ ശപിച്ചു. 1512-17-ലെ അഞ്ചാം ലാറ്ററൻ സൂനഹദോസും ഈ സിദ്ധാന്തത്തെ തള്ളിപ്പറഞ്ഞു. 1870-ൽ ഒൻപതാം പീയൂസ് മാർപ്പാപ്പായുടെ കാലത്തു നടന്ന ഒന്നാം വത്തിക്കാൻ സൂനഹദോസ് മാർപ്പാപ്പയുടെ അപ്രമാദിത്വം വിശ്വാസസത്യമായി പ്രഖ്യാപിച്ചതോടെ കൺസിലിയർവാദത്തിന്റെ തിരസ്കാരം പൂർണ്ണമായി.


</doc>
<doc id="233338" url="https://ml.wikipedia.org/wiki?curid=233338" title="രണ്ട് സ്റ്റാക്ക് അൽഗൊരിതം">
രണ്ട് സ്റ്റാക്ക് അൽഗൊരിതം

പ്രസിദ്ധ ഡച്ച് കമ്പ്യൂട്ടർ ശാസ്ത്രകാരനായിരുന്ന എഡ്ഗർ ഡൈക്സ്ട്രാ കണ്ടുപിടിച്ച ഒരു അൽഗൊരിതമാണ് രണ്ട് സ്റ്റാക്ക് അൽഗൊരിതം അഥവാ ഷണ്ടിങ്ങ് യാഡ് അൽഗൊരിതം. ഒരു ഗണിതവാക്യത്തെ നിർദ്ധാരണം ചെയ്യാനുള്ള അൽഗൊരിതമാണിത്. ഗണിതവാക്യത്തെ നിർദ്ധാരണം ചെയ്യാനായി രണ്ട് സ്റ്റാക്ക് ഉപയോഗിയ്ക്കുന്നു : ഒരു സ്റ്റാക്കിൽ സമവാക്യത്തിലെ സംഖ്യകളെയും മറ്റേതിൽ ഗണിതവാക്യത്തിലെ ഓപ്പറേറ്റേറകളെയും (ഗണിതക്രിയാചിഹ്നങ്ങളൾ) സൂക്ഷിയ്ക്കുന്നു. ഈ സ്റ്റാക്കുകളെ യഥാക്രമം സംഖ്യാ സ്റ്റാക്കെന്നും, ഓപ്പറേറ്റർ സ്റ്റാക്കെന്നും വിളിയ്ക്കുന്നു.

ഗണിതവാക്യങ്ങളെ ഇൻഫിക്സ് രീതിയിൽ നിന്ന് റിവേഴ്സ് പോളിഷ് നൊട്ടേഷനിലേക്കോ അബ്സ്ട്രാക്റ്റ് സിന്റാക്സ് ട്രീ രിതിയിലേക്കോ മാറ്റാൻ ഈ അൽഗൊരിതം ഉപയോഗിക്കാവുന്നതാണ്.


ഡൈക്സ്ട്രായുടെ രണ്ട് സ്റ്റാക്ക് അൽഗൊരിതത്തിൽ ഗണിതക്രിയകളുടെ മുൻ ഗണനാക്രമം കൂടെ നിശ്ചയിച്ചാൽ ലെക്സിക്കൽ അനലൈസറിന്റെയും, പാർസറിന്റെയും, കമ്പൈലറിന്റെയും ഒക്കെ പ്രാഥമികരൂപം ലഭിയ്ക്കും. ആ പഠനങ്ങളെയൊക്കെ സഹായിച്ചിട്ടുണ്ട് ഈ അൽഗൊരിതം.



</doc>
<doc id="233347" url="https://ml.wikipedia.org/wiki?curid=233347" title="ചിറ്റിലമടക്ക്">
ചിറ്റിലമടക്ക്

പുഴുക്കൊല്ലി എന്നും അറിയപ്പെടുന്ന ചിറ്റിലമടക്ക് പശ്ചിമഘട്ടത്തിലും ഇന്തോമലേഷ്യ, ആസ്ത്രേലിയ എന്നിവിടങ്ങളിലും കാണപ്പെടുന്ന ഒരു ഇടത്തരം വൃക്ഷമാണ്. 15 മീറ്റർ വരെ ഉയരം വയ്ക്കും. നനവുള്ള മഴക്കാടുകളിൽ 1400 മീറ്റർ വരെ ഉയരമുള്ള ഇടങ്ങളിൽ ഉണ്ടാവുന്നു. മീൻപിടിക്കാൻ വിഷമായി ഉപയോഗിക്കുന്നു. തടിയും ഫലവും അട്ടകടിക്കുന്നത് തടയാൻ ഫലപ്രദമാണ്. വാതത്തിനെതിരെ വിത്ത് ഔഷധമായി ഉപയോഗിച്ചുവരുന്നു. പൂക്കളും ഫലങ്ങളും എപ്പോഴും ഉണ്ടാവും. Tulipwood Tree എന്നും Dolls eyes എന്നും അറിയപ്പെടുന്നു.



</doc>
<doc id="233355" url="https://ml.wikipedia.org/wiki?curid=233355" title="പട്ടം">
പട്ടം

കാറ്റിന്റെ ശക്തികൊണ്ട് പറക്കുന്ന ഒരു വസ്തുവാണ് പട്ടം. ഇംഗ്ലീഷിൽ Kite എന്ന് അറിയപ്പെടുന്നു.

എഴുതപ്പെട്ട ചരിത്രം അനുസരിച്ച് ബി.സി.200ൽ ചൈനയിൽ പട്ടം നിർമ്മിച്ചിരുന്നതായി വിവരമുണ്ട്. ഒരു പക്ഷേ അകലെയുള്ളവർക്ക് അടയാളം നൽകാനായിരിക്കും പട്ടം ഉപയോഗിച്ചിട്ടുണ്ടാവുക. മുന്പ്, തുണിയും, മരവും ഉപയോഗിച്ചാണ് പട്ടം ഉണ്ടാക്കിയിരുന്നത്. എ.ഡി 100ൽ കടലാസ് കണ്ടുപിടിച്ച ശേഷം ഇതിന്റെ നിർമ്മാണത്തിന് കടലാസും ഉപയോഗിച്ചു തുടങ്ങി. പട്ടം ചൈനയിൽ നിന്ന് ജപ്പാൻ, കൊറിയ, മ്യാന്മാർ, മലേഷ്യ എന്നീ രജ്യങ്ങളിലേക്ക് വ്യാപിച്ചു. ഇപ്പോഴും ഇവിടങ്ങളിൽ പ്രാദേശിക സംസ്കാരത്തിന്റെ ഭാഗമായി പട്ടം പറത്തലിന് പ്രാധാന്യമുണ്ട്. പിന്നീട് ഇന്തോനേഷ്യ, ഭാരതം, പസ്ഫിക് ദ്വീപുകൾ എന്നിവിടങ്ങളിലേക്കും സാവധാനം അറബിരാജ്യങ്ങളിലേക്കും അവിടെ നിന്ന് വടക്കേ അമേരിക്കയിലേക്കും പിന്നീട് യൂറോപ്പിലേക്കും വ്യാപിച്ചു. എ.ഡി 1430ൽ പട്ടത്തിനെ കുറിച്ച് യൂറോപ്പിൽ എഴുതപ്പെട്ട വിവരങ്ങളുണ്ട്.
‘’മിസ്റ്ററീസ് ഓഫ് നേച്വർ ആന്റ് ആർട്ട്’‘ എന്ന് ജോൺ ബേറ്റ് 1654 ൽ എഴുതിയ പുസ്തകമാണ്, ഇംഗ്ലീഷിൽ പട്ടം ഉണ്ടാക്കുന്നതിനെ പറ്റിയുള്ള ആദ്യത്തെ പുസ്തകം. പതിനെട്ടാം നൂറ്റാണ്ടിൽ ഗ്ലാസ്ഗൊ സർവകലാശാലയിലെ അലക്സാണ്ടർ വിത്സനും തോമാസ് മെൽ‌വില്ലെയുംകൂടി പട്ടത്തിൽ തെർമോമീറ്റർ പിടിപ്പിച്ച് വായുവിന്റെ ചൂട് അളക്കാൻ ഉപ്യോഗിച്ചിരുന്നു. 1830കളിലും 1840കളിലും കാലാവസ്ഥാ പഠനത്തിന് പട്ടം ഉപയോഗിച്ചിരുന്നു. ഇത് ഇരുപതാം നൂറ്റാണ്ടിന്റെ പകുതിവരെ, കാലാവസ്ഥ ബലൂണുകളും, കാലാവസ്ഥ ഉപഗ്രഹങ്ങളും ഉപയോഗിക്കുന്നതുവരെ തുടർന്നു.

എയറോഡൈനാമിക്സിന്റെ കോണിലൂടെ നോക്കിയാൽ പ്രധാന ഉപയോക്താക്കൾ ‘’‘റൈറ്റ് സഹോദരന്മാ‘’‘രാണെന്ന് കാണാം.1899 മുതൽ അവർ ചിറകടിച്ച് പറക്കാവുന്ന വിമാനങ്ങളെ പറ്റിയുള്ള തത്ത്വങ്ങൾ വികസിപ്പിക്കാൻ ശ്രമിച്ചിരുന്നു. അവരുടെ ആശയം ശരിയാണോയെന്ന് പരിശോധിക്കാൻ അവർ മനുഷ്യർക്ക് പ്രവർത്തിപ്പിക്കാവുന്ന പട്ട്ങ്ങളുണ്ടാക്കിയിരുന്നു. 1900 മുതൽ 1903 വരെ അവർ വടക്കെ കരോലിനയിലെ കിറ്റി ഹോക്കിൽ മനുഷ്യരില്ലാത്ത ഗ്ലൈഡറുകൾ പറത്തിയിരുന്നു. ഈ പരീക്ഷണങ്ങളുടെ അവസാനത്തിൽ 1903ൽ വിമാനം പറത്തുകതന്നെ ചെയ്തു.
3000 വർഷങ്ങൾക്ക് മുമ്പ് ചൈനയിൽ മുളയും പട്ടും ഉപയോഗിച്ച് പട്ടം പറത്തിയിരുന്നു. 
1800കളുടെ അവസാനം മനുഷ്യരെ കയറ്റിയ പട്ടങ്ങൾ ഉപയോഗിച്ച് അകലെയുള്ള ശത്രുക്കളെ നിരീക്ഷിക്കാനും സൈന്യങ്ങൾ പട്ടത്തെ ഉപയോഗിച്ചിരുന്നു.

ഒരുപാടുതരം പട്ടങ്ങളും അനുബന്ധ ഉപകരണങ്ങളും വാങ്ങാൻ കിട്ടുന്നുണ്ട്. നമുക്കു തന്നെ പട്ടം രൂപകല്പന ചെയ്യാനും നിർമ്മിക്കാനും പറ്റും. പട്ടങ്ങൾ പല രൂപത്തിലും പേരുകളിലും ഉണ്ടെങ്കിലും അവയ്ക്ക് ഏക രൂപമില്ല. ഒരേ രൂപത്തിലുള്ള പട്ടത്തിന് പല സ്ഥലങ്ങളിലും പല പേരുകളാണ് പറയുന്നത്.

ഒരു ചരടുള്ളവയും രണ്ടും നാലും ചരടുള്ളവയുമുണ്ട്.

കാലാവസ്ഥ ഉപകരണങ്ങളെ വഹിച്ചുകൊണ്ടുപോകുന്നവയും, ഉപഗ്രഹങ്ങളെ ഭൂമിയിലെത്തിക്കാൻ ഉപയോഗിക്കുന്നവയുമുണ്ട്.
പട്ടത്തിന്റെ രൂപത്തിലുള്ള മാറ്റം പത്തൊമ്പതാം നൂറ്റാണ്ടിന്റെ അവസാനത്തിലാണ് തുടങ്ങിയത്. ജപ്പാൻ രൂപത്തിന്റെ ചുവടുപിടിച്ച് 1891ൽ വില്യം.എ.എഡ്ഡി ഡയമണ്ട് ആകൃതിയിലുള്ള പട്ടം ഉണ്ടാക്കി. അതിന് വാലുണ്ടായിരുന്നില്ല. 1893ൽ ലോറൻസ് ഹാർഗ്രവെ, പെട്ടിപോലുള്ള പട്ടം ഉണ്ടക്കുകയുണ്ടായി. രണ്ടറ്റവും തുറന്ന രണ്ടോ അതിലധികമോ പെട്ടികളെ ഒരു മരത്തിന്റെ ചട്ടക്കൂടിലുറപ്പിച്ച, വാലില്ലാത്തതാണ് ഈ പട്ടവും. ഈ രണ്ടു രൂപങ്ങളും ഇപ്പോഴും ഉപയോഗിക്കുന്നുണ്ട്. 
പുതിയ ഒരുതരം പട്ടത്തിന് ഗെർട്രൂഡ്, ഫ്രാൻസിസ് രൊഗെല്ലൊ എന്നിവർ നവംബർ1948ൽ പേറ്റന്റിന് അപേക്ഷിക്കുകയും മാർച്ച് 1851ൽ പേറ്റന്റ്‌ ലഭിക്കുകയുമുണ്ടായി. അത് ‘’ഫ്ലെക്സിബിൾ കൈറ്റ്’‘’‘ എന്നാണ് പേര്. ഇന്നത് പാര-വിങ്ങ് എന്ന് അറിയപ്പെടുന്നു. പാര-വിങ്ങിനോടടുത്ത രൂപകല്പനയാണ് പാരച്യൂട്ടിനും ഹാങ്ങ് ഗ്ലൈഡറുകൾക്കും.

പട്ടങ്ങൾ പലരൂപത്തിലുള്ളവയാണെങ്കിൽ തന്നെ അവയിൽ പ്രയോഗിക്കപ്പെടുന്ന ബലം ഒന്നുതന്നെയാണ്. ‘’‘ത്രസ്റ്റി’‘’നെ ഒഴിവാക്കിയാൽ വിമാനങ്ങളിലും, പട്ടത്തിലും പ്രയോഗിക്കപ്പെടുന്ന ബലം ‘’‘എയറൊഡൈനാമിക് ശക്തി‘’‘യാണ്. വിമാനങ്ങളെപോലെ പട്ടങ്ങൾ വായുവിനേക്കാളും ഭാരമുള്ളവയാണ്. വായുബലൂണുകൾ വായുവിനേക്കാളും ഭാരം കുറഞ്ഞവയാണ്. 
വിമാങ്ങളെപ്പോലെ പട്ടങ്ങൾക്കും ബലമുള്ള പ്ലാസ്റ്റിക്കോ മരമോകൊണ്ടുണ്ടാക്കിയ ചട്ടക്കൂട് ഉണ്ട്. പട്ടങ്ങളുടെ ഭാരത്തിനെ മറികടക്കാനുള്ള ഉയർത്തൽ ബലം (lift) കിട്ടുന്നതിന് ചട്ടക്കൂടിനുമേൽ കടലാസ്, പ്ലാസ്റ്റിക്, തുണി പോലുള്ള സാധനങ്ങൾ കൊണ്ടുള്ള പാളി പിടിപ്പിച്ചിരിക്കും. പട്ടങ്ങൾ പറ്റാവുന്നത്ര ഭാരം കുറഞ്ഞവയും എന്നാൽ അവയിൽ പ്രയോഗിക്കുന്ന ബലത്തിൽ പിടിച്ചുനിൽക്കാവുന്നവയുമായിരിക്കണം. കമ്പ്യൂട്ടറിലെ സോഫ്റ്റ്‌വെയറുകൾ ഉപയോഗിച്ച് ഇത് നോക്കാവുന്നവയുമാണ്.

പട്ടത്തിൽ പ്രയോഗിക്കുന്ന ബലങ്ങൾ ഒന്നാണെങ്കിലും ഒരോ പട്ടവും പറക്കുന്നത് വ്യത്യസ്ത രീതിയിലാണ്. വ്യത്യസ്തതരം നിയന്ത്രണചരടുകളുള്ള പട്ടങ്ങളുണ്ട്.
കാറ്റ് നമ്മുടെ പുറകിൽനിന്ന് വീശുന്ന പോലെയാണ് പട്ടം പറത്തിക്കേണ്ടത്. ഒരു കൈയ്യിൽ പട്ടവും മറ്റേ കൈയിൽ ചരടും പിടിക്കണം. പട്ടം പതുക്കെ ആട്ടിക്കൊടുക്കുക. ആവശ്യത്തിന് കാറ്റുണ്ടെങ്കിൽ പട്ടം പറന്നു തുടങ്ങും. അപ്പോൾ ചരട് അയച്ചു കൊടുക്കണം.

കാറ്റ് ശക്തമല്ലാത്തപ്പോൾ ഒരു വടി ഉപയോഗിച്ച് പട്ടം ഉയർത്തിപ്പിടിച്ച് ചരടുപയോഗിച്ച് ഓടിയാൽ കാറ്റിന്റെ ദിശയിൽ പട്ടം പറന്നു തുടങ്ങും. പട്ടത്തിന്റെ മുകൾഭാഗം താഴേയ്ക്ക് ചരിഞ്ഞാണ് നിൽക്കുന്നതെങ്കിൽ ചരട് അയച്ചുകൊടുക്കുകയോ പട്ടം പറപ്പിക്കുന്നയാൾ പട്ടത്തിനടുത്തേയ്ക്ക് നീങ്ങുകയോ വേണം. അല്ലെങ്കിൽ പട്ടം താഴേക്ക് വീഴും.





</doc>
<doc id="233358" url="https://ml.wikipedia.org/wiki?curid=233358" title="മോറീസ് ഉത്രില്ലൊ">
മോറീസ് ഉത്രില്ലൊ

ഫ്രഞ്ചു ചിത്രകാരനായിരുന്നു മോറീസ് ഉത്രില്ലൊ. 1883 ഡിസംബർ 26-നു പാരീസിൽ ജനിച്ചു. ഇദ്ദേഹത്തിന്റെ മാതാവ് ഒരു മോഡലും ചിത്രകാരിയും ആയ സൂസെയിൻ വലഡൺ (1865 - 1938) എന്ന വനിതയായിരുന്നു. പിതാവ് ആരെന്നു വ്യക്തമല്ല.

ഒരു സ്പാനിഷ് കലാവിമർശകനായ "മിഗ്യെൽ ഉത്രില്ലൊ"യാണ് ഇദ്ദേഹത്തിന് ഈ പേരു നൽകിയത്. ഒരു ചിത്രകാരൻ എന്ന നിലയിൽ അമ്മയിൽനിന്നു ലഭിച്ചതൊഴികെ കാര്യമായ ശിക്ഷണമൊന്നും ഉത്രില്ലൊയ്ക്ക് ലഭിച്ചിരുന്നില്ല. അമ്മയ്ക്കും ഇക്കാര്യത്തിൽ വേണ്ട ശിക്ഷണം കിട്ടിയിരുന്നില്ല. കൗമാരപ്രായത്തിൽതന്നെ ഇദ്ദേഹം ഒരു കുടിയനായി തിർന്നിരുന്നു. മദ്യാസക്തിയിൽ നിന്നുമുള്ള മോചനത്തിന് ഒരു ചികിത്സ എന്ന നിലയിലാണ്, മാതാവ് ചിത്രരചനയിൽ കൂടുതൽ പ്രോത്സാഹനം നൽകിയത്. കൂടെ കൂടെ മദ്യാസക്തിയിലേക്കു വഴുതി വിഴുമായിരുന്നെങ്കിലും ചിത്രരചന ഇദ്ദേഹത്തെ സംബന്ധിച്ചിടത്തോളം വിട്ടുപിരിയാനാവത്ത ഒരു ശീലമായി മാറിയിരുന്നു. കുറെ വരപ്പു ചിത്രങ്ങളും ലിതോഗ്രാഫുകളും ആയിരക്കണക്കിന് എണ്ണച്ചായ ചിത്രങ്ങളും ഇദ്ദേഹം രചിച്ചിട്ടുണ്ട്. "മോണ്ട്മാർത്രേ"യിലെ മദ്യശാലകളിൽ നിന്നും മകനെ മാറ്റിനിറുത്തുന്നതിനായി. സൂസെയിൻ വലഡൺ ലിയോണിനടുത്തുള്ള "ചകേവു" എന്ന സ്ഥലത്തേക്ക് മാറിതാമസിച്ചു. 
ലൂസിപൗൽ എന്നൊരു വിധവയെ ഇദ്ദേഹം 1935-ൽ വിവാഹം ചെയ്തു. പാരീസിന്റെ പ്രാന്തപ്രദേശത്തുള്ള "ലെവെസിനെ" എന്ന മനോഹരമായ സ്ഥലത്ത് തമസമാക്കി.
ആദ്യകാലങ്ങളിൽ കാല്ലി പിസാറോ, ആൽഫ്രട്ട് സിസിലി എന്നിവരുടെ ഇമ്പ്രഷനിസ്റ്റ് ചിത്രങ്ങളോട് ആഭിമുഖ്യം കാട്ടിയെങ്കിലും ഈ പ്രസ്ഥാനഭേദങ്ങളോട് ഇദ്ദെഹതിനു വലിയ മതിപ്പില്ലായിരുന്നു. കണ്ണിൽപ്പെടുന്ന ദൃശ്യങ്ങളെ ആവുന്നത്ര യഥാതഥമായി പർത്തുക എന്ന ഒറ്റ ആഗ്രഹമേ അദ്ദേഹത്തിനുണ്ടായിരുന്നുള്ളു. സാമൂഹികരംഗത്തു പ്രത്യക്ഷപ്പെടൻ വിമുഖനും ലജ്ജാശീലനും ആയിരുന്നതുകൊണ്ട് വളരെ കുറച്ചു ഛായാചിത്രങ്ങളേ ഇദ്ദേഹം വരച്ചിട്ടുള്ളു. പുഷ്പങ്ങളുടേത് ഒഴിച്ചാൽ ബാക്കിയുള്ളവ അത്രയും മൊണ്ട്മാർത്രേയിലെ തകർന്ന കെട്ടിടങ്ങളുടെയും പഴയ തെരുവുകളുടെയും ചിത്രങ്ങളാണ്. പണ്ട് അവിടെ ഉണ്ടായിരുന്ന കാറ്റാടിയന്ത്രങ്ങളുടെയും കാപ്പിക്കടകളുടെയും വിനോദസ്ഥലങ്ങളുടെയും ചിത്രങ്ങൾ ഇക്കൂട്ടത്തിൽ പെടുന്നു. ബ്രിട്ടനി, കോർസിക്ക എന്നീ സ്ഥലങ്ങളിൽ നടത്തിയ സന്ദർശനം ഏതാനും ചിത്രങ്ങളുടെ രചനയ്ക്കു കാരണമായി.
ഇദ്ദേഹത്തിന്റെ ഏറ്റവും മെച്ചപ്പെട്ട കൃതി "ധവള കാലഘട്ടം" (1908 - 1914) എന്നു വിശേഷിപ്പിക്കപ്പെട്ടുവരുന്ന കാലത്ത് ഉണ്ടായിട്ടുള്ളവയാണ്. ഈ കാലത്തെ രചനകളിൽ "സിങ്ക് വൈറ്റ്" ധാരാളം ഉപയോഗിച്ചിരുന്നതുകൊണ്ടാണ് ധവളകാലഘട്ടം എന്ന പേരുണ്ടായത്. വലിയ ചുവരെഴുത്തുകളോടുകൂടിയതും പഴക്കം ചെന്നതുമായ ദൃശ്യങ്ങൾ കടുപ്പംകൂടിയ നിറങ്ങളിൽ ഇദ്ദേഹം വരയ്ക്കുമായിരുന്നു. പുതിയ ആശയങ്ങളെ സ്വതന്ത്രമായി ആവിഷ്ക്കരിക്കുമാറ് എണ്ണച്ചായത്തിൽ രചിച്ച ചിത്രങ്ങളാണ് ഇദ്ദെഹത്തിന് പണവും പ്രശസ്തിയും നേടികൊടുത്തത്. 1929-ൽ "ഷെവലിയർ ഓഫ് ദി ലീജിയൺ ഓഫ് ഓണർ" എന്ന ബഹുനതി ലഭിച്ചു. 1955 നവംബർ 5-ന് ലെവെസിനെയിൽ ഇദ്ദേഹം അന്തരിച്ചു.


</doc>
<doc id="233361" url="https://ml.wikipedia.org/wiki?curid=233361" title="ഭൂദൃശ്യ വാസ്തുകല">
ഭൂദൃശ്യ വാസ്തുകല

വാസ്തുവിദ്യയുടെ ഒരു ഉപശാഖയാണ് ഭൂദൃശ്യ വാസ്തുകല അഥവാ ലാൻഡ്സ്കേപ് ആർക്കിടെക്ചർ (ഇംഗ്ലീഷ്: Landscape architecture) പാരിസ്ഥിതികവും സാമൂഹികവും കലാസൗന്ദര്യപരവുമായ ആവശ്യങ്ങൾ മുൻനിർത്തി ഭൂപ്രകൃതിയെ രൂപകല്പന ചെയ്യുന്നതാണ് ഭൂദൃശ്യ വാസ്തുകലയിൽ പ്രധാനമായും വരുന്നത്. നഗരാസൂത്രണം, വാസ്തുവിദ്യ, ഭൂമി ആസൂത്രണം, ഉദ്യാനങ്ങൾ, കെട്ടിട പുനരുദ്ധാരണം തുടങ്ങി നിരവധി മേഖലകളിലെല്ലാം ഈ കലയ്ക്ക് സ്ഥാനമുണ്ട്. ഭൂദൃശ്യ വാസ്തുകല എന്നത് കേവലം ഉദ്യാനനിർമ്മാണമോ പരിപാലനമോ മാത്രമല്ല, മറിച്ച് നിർമിതിയെ പ്രകൃതിയുമായി സംയോജിപ്പിക്കുവാനുള്ള ഒരു മാർഗ്ഗമായിവേണം കരുതാൻ. കൂടാതെ ഇതുവഴി മാനസികമായ പിരിമുറുക്കങ്ങളിൽനിന്നും അന്തേവാസികൾക്ക് ഒരു പരിധിവരെ ആശ്വാസം ലഭിക്കുന്നു. 

വിവിധ വിഷയങ്ങളുടെ സമ്മേളനമാണ് ഭൂദൃശ്യ വാസ്തുകല. സസ്യശാസ്ത്രം, ഉദ്യാനവിജ്ഞാനം, ലളിത കല, വാസ്തുവിദ്യ, വ്യാവസായിക രൂപകല്പന, ഭൂഗർഭശാസ്ത്രം, ഭൂവിജ്ഞാനം, ഭൂമിശാസ്ത്രം, പാരിസ്ഥിതിക മനഃശാസ്ത്രം, ആവാസ വിജ്ഞാനം തുടങ്ങി അനവധി ശാസ്ത്രങ്ങളുടെ സംയോജനമാണ് ഭൂദൃശ്യവാസ്തുകലയെ സമ്പൂർണമാക്കുന്നത്.


</doc>
<doc id="233363" url="https://ml.wikipedia.org/wiki?curid=233363" title="മംഗളവാർത്തക്കാലം">
മംഗളവാർത്തക്കാലം

സീറോ മലബാർ സഭയുടെ ആരാധനക്രമവർഷം (ആരാധനവത്സരം, സഭാപഞ്ചാംഗം) അനുസരിച്ച് യേശുവിന്റെ ജനത്തിന് മുന്നോടിയായി വരുന്ന കാലമാണ് മംഗളവാർത്തക്കാലം. റോമൻ (ലത്തീൻ ) കത്തോലിക്കാ റീത്ത് അനുസരിച്ച് വരുന്ന ആഗമനകാലം ഇതിന് സമാനമാണ്. സീറോ മലബാർ സഭയുടെ ആരാധനക്രമവർഷം ആരംഭിക്കുന്നതും മംഗളവാർത്തക്കാലത്തോട് കൂടിയാണ്. അഞ്ചുമുതൽ ആറാഴ്ച വരെ നീണ്ടുനില്കുന്ന മംഗളവാർത്തക്കാലം ആരംഭിക്കുന്നത് നവംബർ 27നും ഡിസംബർ 3നും ഇടക്ക് വരുന്ന ഞായറാഴ്ചയാണ്.

സീറോ മലബാർ സഭയുടെ ആരാധനക്രമവർഷം യേശുവിന്റെ രക്ഷാകര ചരിത്രത്തിലെ സംഭവങ്ങളെ കേന്ദ്രീകരിച്ചുള്ളതാണ്. യേശുവിന്റെ ജനനമാണ്‌ രക്ഷാകരചരിത്രത്തിന്റെ ആരംഭം. സുറിയാനി ഭാഷയിൽ സുബാറ(ܕܣܘܼܒܵܪܵܐ) എന്നാണ് മംഗളവാർത്തക്കാലം അറിയപ്പെടുന്നത്. 'അറിയിക്കുക', 'പ്രഖ്യാപിക്കുക' എന്നൊക്കെയാണ് ഈ വാക്കിനർത്ഥം. യേശുവിന്റെ ജനനം ഗബ്രിയേൽ മാലാഖ മറിയത്തെ അറിയിക്കുന്ന ബൈബിൾ ഭാഗമാണ് മംഗള വാർത്ത. ഇതാണ് മംഗളവാർത്തക്കാലത്തിന്റെ അടിസ്ഥാനം. അതോടൊപ്പം തന്നെ സ്നാപക യോഹന്നാന്റെ ജനനത്തെ കുറിച്ചുള്ള മുന്നറിയിപ്പ്, സ്നാപകയോഹന്നാന്റെ ജനനം, എന്നിവയും ഈ കാലഘട്ടത്തിൽ അനുസ്മരിക്കുന്നു.

ഈ കാലത്തിൽ കുർബാന മധ്യേയുള്ള വായനകൾ പ്രപഞ്ചസൃഷ്ടി, ആദിപാപം, ദൈവത്തിന്റെ വാഗ്ദാനം, യഹൂദജനത്തിന്റെ രക്ഷകന്റെ വരവിനായുള്ള കാത്തിരിപ്പ് എന്നിവയും അനുസ്മരിക്കുന്നു. രക്ഷാകര ചരിത്രത്തിൽ യേശുവിന്റെ മാതാവായ മറിയത്തിനുള്ള പങ്കും ഈ കാലത്ത് അനുസ്മരിക്കുന്നു.

മംഗളവാർത്തക്കാലത്ത് സീറോ മലബാർ ക്രിസ്ത്യാനികൾ അനുഷ്ഠിക്കുന്ന നോമ്പാണ്‌ ഇരുപത്തഞ്ച് നോമ്പ്. ഡിസംബർ 1 മുതൽ 25 വരെ നീണ്ടു നിൽക്കുന്ന 25 ദിവസത്തെ നോമ്പ് ആയതിനാൽ ഇതിനെ "ഇരുപത്തഞ്ച് നോമ്പ്" എന്ന് വിളിക്കുന്നു. ആത്മപരിശോധനക്കുള്ള അവസരമായിട്ടാണ് ഈ നോമ്പിനെ കാണുന്നത്. 

മംഗളവാർത്തക്കാലത്തെ ഓരോ ഞായറാഴ്ചകളിലും സീറോ മലബാർ സഭ താഴെ പറയും വിധമുള്ള സംഭവങ്ങളാണ് അനുസ്മരിക്കുന്നത്.


മംഗളവാർത്തക്കാലത്തെ പ്രധാന ദിനങ്ങൾ താഴെ പറയുന്നവയാണ്.



</doc>
<doc id="233364" url="https://ml.wikipedia.org/wiki?curid=233364" title="കോൺവോൾവുലേസിയേ">
കോൺവോൾവുലേസിയേ

ഏതാണ്ട് 60 ജാതികളിലായി 1600 ഓളം സ്പീഷിസുകൾ ഉൾകൊള്ളൂന്ന ഒരു സസ്യകുടുംബമാണ് കോൺവോൾവുലേസിയേ. മരങ്ങളും കുറ്റിച്ചെടികളും ഒക്കെ ഉൾക്കൊള്ളുന്നുണ്ടെങ്കിലും ഇതിലെ മിക്കവാറും അംഗങ്ങളും വള്ളിച്ചെടികളാണ്. കേരളത്തിൽ പൊതുവേ കാണപ്പെടുന്ന അടമ്പ്, മഞ്ഞപ്പൂവള്ളി, കലംബി വിവിധയിനം മോർണിങ്ങ് ഗ്ലോറികൾ, കൃഷ്ണബീജം എന്നിവ ഈ സസ്യകുടുംബത്തിൽ‌ പെടുന്നവയാണ്.


</doc>
<doc id="233406" url="https://ml.wikipedia.org/wiki?curid=233406" title="ചെങ്കഴമ">
ചെങ്കഴമ

കേരളത്തിൽ കൃഷിചെയ്തിരുന്ന ഒരു പരമ്പരാഗത നെല്ലിനമാണ് ചെങ്കഴമ. പട്ടാമ്പി പ്രാദേശിക കാർഷിക ഗവേഷണ കേന്ദ്രത്തിൽ നിന്ന് പുനരുദ്ധീകരിച്ച് ഇതിന്റെ മികച്ച ഇനങ്ങൾ പുറത്തിറക്കിയിട്ടുണ്ട്.

വിരിപ്പ് കൃഷിക്ക് മാത്രമേ ഈ നെല്ലിനം ഉപയോഗിക്കാറുള്ളൂ. മൂപ്പ് 125 ദിവസം മുതൽ 130 ദിവസം വരെ. വിളവ് ഹെക്റ്ററിന് ശരാശരി 2.5 ടൺ നെല്ല്. അരിക്ക് ചുവപ്പ് നിറമാണ്. തണ്ടിനും ഇലകൾക്കും ഇളം വയലറ്റുനിറമുണ്ട്. അതിനാൽ കളനിയന്ത്രണത്തിന് കൂടുതൽ എളുപ്പമാണ്.


</doc>
<doc id="233410" url="https://ml.wikipedia.org/wiki?curid=233410" title="ക്ഷാരസൂത്രം">
ക്ഷാരസൂത്രം

ഒരു ആയുർവേദ ചികിത്സാവിധിയാണ് ക്ഷാരസൂത്രം. ഭഗന്ദരത്തിന് കണ്ടുപിടിക്കപ്പെട്ടിട്ടുള്ള ചികിത്സകളിൽ ഉത്തമമാണിത്. ക്ഷാരം എന്നതിന് ഭസ്മം എന്നാണർഥം. നാളീവ്രണബാധിതനായ (ഫിസ്റ്റുല)രോഗി കൃശനോ ദുർബലനോ ശസ്ത്രകർമത്തിൽ ഭീതിയുള്ളവനോ ആയിരുന്നാൽ ശസ്ത്രക്രിയ ഒഴിവാക്കി ക്ഷാരസൂത്രചികിത്സയാണ് ചെയ്യാറ്. ക്ഷാരസൂത്രം ചെയ്തുകഴിഞ്ഞാൽ പെട്ടെന്നുതന്നെ വ്രണം ഉണങ്ങുന്നു. വ്രണം ഉണങ്ങിക്കഴിഞ്ഞാൽ കനംകുറഞ്ഞ മുറിപ്പാടേ ഉണ്ടാകുന്നുള്ളൂ. രോഗം വീണ്ടും ഉണ്ടാവുകയുമില്ല.

ആദ്യമായി വ്രണദ്വാരംവഴി ഏഷണിശസ്ത്രം (probe) കടത്തി വ്രണത്തിന്റെ നീളവും ആഴവും മനസ്സിലാക്കിയെടുക്കുന്നു. അതിനുശേഷം ക്ഷാരസൂത്രം (ചില പ്രത്യേക ഔഷധങ്ങളിൽ മുക്കിയെടുത്ത് ഉണക്കിയ ചരട്. സാധാരണയായി കള്ളിപ്പാലയുടെ കറ, മഞ്ഞൾപ്പൊടി, കടലാടിക്ഷാരം എന്നിവ പ്രത്യേകവിധത്തിൽ 21 ദിവസംകൊണ്ട് ചരടിൽ തേച്ചുപിടിപ്പിച്ച് ഉണക്കിയാണിതുണ്ടാക്കുന്നത്.) വലിയ ഒരു സൂചിയുടെ ഒരറ്റത്തുകോർത്ത് വ്രണദ്വാരം വഴിയായി അകത്തുകടത്തി വ്രണം അവസാനിക്കുന്ന ഭാഗത്ത് ദ്വാരമുണ്ടാക്കി അതുവഴി പുറത്തെടുക്കുന്നു. ചരടിന്റെ രണ്ടറ്റവും ചേർത്ത് കെട്ടുകയാണ് അടുത്ത പടി. ഔഷധപ്രഭാവംകൊണ്ട് മാംസം മുറിഞ്ഞ് ശസ്ത്രംകൊണ്ട് കീറിയാലെന്നപോലെ തുറന്ന ഒരു വ്രണമാകും. ഇതിനു ദിവസങ്ങൾവേണ്ടിവന്നേക്കാം. വ്രണമായിക്കഴിഞ്ഞാൽ ലേപനാദി പശ്ചാത് കർമങ്ങൾ ചെയ്ത് വ്രണം ഉണക്കിയെടുക്കാം. നാളീവ്രണത്തിൽ ഉപശാഖകൾ ചിലപ്പോൾ രൂപപ്പെടാറുണ്ട്. അങ്ങനെയുള്ള അവസരത്തിൽ ഒന്നിലധികം ചരടുകൾ ഒരേസമയം കെട്ടിയിടാവുന്നതാണ്. പലപ്പോഴും ശസ്ത്രക്രിയയോ ക്ഷാരസൂത്രപ്രയോഗമോ ചെയ്യാവുന്നവിധം നാളീവ്രണം ആയിത്തീർന്നിട്ടുണ്ടാവില്ല. അപ്പോഴാണ് ഔഷധത്തിരി(വർത്തി) ആവശ്യമായി വരിക. ചിലതരം മരുന്നുകൾ പുരട്ടിയെടുത്ത തിരി വ്രണത്തിനകത്തേക്ക് തിരുകിക്കയറ്റുകയാണ് ചെയ്യുക. ഉണങ്ങുന്ന മുറയ്ക്ക് എടുത്തു കളയുകയും ചെയ്യും.

ആധുനികശസ്ത്രക്രിയയെക്കാൾ ഈ ചികിത്സയ്ക്ക് നിരവധി ഗുണങ്ങളുണ്ട്.



</doc>
<doc id="233417" url="https://ml.wikipedia.org/wiki?curid=233417" title="കശക്കൽ അൽഗൊരിതം">
കശക്കൽ അൽഗൊരിതം

സമാന സാധ്യതയാൽ ഒരു കൂട്ടം വസ്തുക്കളെ കൂട്ടി കലർത്തുന്ന അൽഗൊരിതങ്ങളെ കശക്കൽ അൽഗൊരിതങ്ങൾ അഥവാ ഷഫ്ലിങ്ങ് അൽഗൊരിതങ്ങൾ എന്നു വിളിക്കാം.

ഈ അൽഗരിത പ്രകാരം, N വസ്തുക്കളെ N തവണ കശക്കുന്നു. ഇതിനായി, ഒരു ലൂപ്പിലൂടെ ഐറ്റെറേറ്റ് ചെയ്യുകയും, ഇറ്ററേറ്റ് ചെയ്യുംബോൾ ഒരു പ്രത്യേക ഇൻഡെക്സിലുള്ള വസ്തുവിനെ, ആ വസ്തുവിനു മുൻബിലുള്ള മറ്റു വസ്തുക്കളിലേതെങ്കിലുമൊന്നിന്റെ ഇൻഡെക്സുമായി സ്ഥാനം വച്ച് മാറുകയും ചെയ്യുന്നു. (ഇപ്രകാരം സ്ഥാനം നിർണ്ണയിക്കുന്നത് യൂണിഫോം റാൻഡം സംഖ്യ നിർമ്മാണ അൽഗൊരിതവും ഉപയോഗിയ്ക്കുന്നു.)

<syntaxhighlight lang="cpp">
//a[] conatins objects to be shuffled
for(int i=N-1; i>=0;i--)
</syntaxhighlight >

ഈ അൽഗൊരിതത്തിന്റെ സങ്കീർണ്ണത ~ (N + N * (റാൻഡം സംഖ്യ സൃഷ്ടിയ്ക്കുവാനാവശ്യമായ സങ്കീർണ്ണത)

https://class.coursera.org/algs4partI-002/lecture/28


</doc>
<doc id="233418" url="https://ml.wikipedia.org/wiki?curid=233418" title="വിവരസാങ്കേതികവിദ്യാ നിയമം 2000">
വിവരസാങ്കേതികവിദ്യാ നിയമം 2000

വിവരസാങ്കേതിക വിദ്യയുടെ ഉപയോഗം സുരക്ഷിതവും ഭദ്രവുമാക്കാനും നിയന്ത്രിക്കുവാനും വേണ്ടി ഇന്ത്യൻ പാർലമെന്റ് 2000 ൽ നടപ്പാക്കിയ നിയമമാണ് വിവര സാങ്കേതികവിദ്യാ നിയമം 2000. സൈബർ കുറ്റകൃത്യങ്ങളിൽ ഏർപ്പെടുന്നവർക്ക് കർശനമയ ശിക്ഷയാണ് ഈ നിയമത്തിൽ വ്യവസ്ഥ ചെയ്തിരിക്കുന്നത്.

2000 ഒക്ടോബർ 17 നാണ് ഐ.ടി ആക്ട് 2000 എന്ന പേരിൽ സൈബർ നിയമമുണ്ടാകുന്നത്. 2009 ഒക്ടോബർ 27 ന് ഇത് ഭേദഗതി ചെയ്തു. ഭരണ പ്രക്രിയയിൽ ഇലക്ട്രോണിക് സംവിധാനങ്ങൾ ഉപയോഗിക്കുമ്പോൾ ശ്രദ്ധിക്കേണ്ട കാര്യങ്ങൾ, ഡിജിറ്റൽ രേഖകളുടെ ആധികാരികത ഉറപ്പാക്കാനുള്ള ഇ-ഒപ്പുകൾ തന്ത്ര പ്രധാന വിവരവ്യൂഹങ്ങളെ സംരക്ഷിത സിസ്റ്റങ്ങളാക്കൽ തുടങ്ങി സൈബർകുറ്റകൃത്യങ്ങൾക്കുള്ള ശിക്ഷാ നടപടികൾ വരെ ഈ നിയമത്തിൽ പരാമർശിക്കുന്നുണ്ട്.
1997 ജനുവരി 30 ന് ഐക്യരാഷ്ട്രസഭയുടെ ജനറൽ അസംബ്ലി ഇലക്ട്രോണിക് വാണിജ്യത്തിനായുള്ള പ്രത്യേക നിയമം അംഗീകരിച്ചു. യുണൈറ്റഡ് നാഷൻസ് കമ്മീഷൻ ഓൺ ഇന്റർനാഷണൽട്രേഡ് ലാ എന്നറിയപ്പെടുന്ന ഈ നിയമത്തിന്റെ മാതൃകയിൽ അംഗ രാജ്യങ്ങൾ നിയമങ്ങളാവിഷ്കരിക്കണമെന്നു കൗൺസിൽ ശുപാർശ ചെയ്തു. ഇതു വഴി അന്താരാഷ്ട്ര നീതി ന്യായ വ്യവസ്ഥയ്ക്കും വ്യവഹാരങ്ങൾക്കും ഏകരൂപം നൽകാനാകുമെന്ന നിഗമനത്തിലാണിത്. യു.എൻ നിയമങ്ങളുടെ ചുവടു പിടിച്ച് ഇന്ത്യ അംഗീകരിച്ച സൈബർ നിയമങ്ങളാണ് ഐ.ടി.ആക്ട്-2000 അഥവാ വിവരസാങ്കേതികവിദ്യാ നിയമം 2000 എന്നറിയപ്പെടുന്നത്.2000ത്തിൽ നിലവിൽവന്ന ഐടി നിയമം ഇന്ത്യൻ പാർലമെന്റിന്റെ ഇരുസഭകളിലും അധികം സംവാദത്തിനും, വിലയിരുത്തലിനും വിധേയമാകാതെ ഐകകണ്ഠ്യേനയാണ് പാസാക്കിയത്. 

കമ്പ്യൂട്ടർ ഉപയോഗിച്ച്‌ തയ്യാറാക്കുന്ന വ്യാജരേഖൾ മുതൽ ഇന്റർനെറ്റ്‌, മൊബൈൽ ഫോൺ എന്നിവവഴി പ്രചരിക്കുന്ന ദേശവിരുദ്ധസന്ദേശങ്ങൾ വരെ സൈബർ കുറ്റകൃത്യങ്ങളാണ്‌.

ഐടി നിയമത്തിലെ 66 (എ) വകുപ്പനുസരിച്ച് സെൽഫോൺ, കംപ്യൂട്ടർ തുടങ്ങിയ ഇലക്ട്രോണിക് മാധ്യമങ്ങൾവഴി, കുറ്റകരമായതോ സ്പർധ ഉളവാക്കുന്നതോ ആയ വിവരങ്ങൾ, തെറ്റാണെന്നറിഞ്ഞിട്ടും ശത്രുതയോ, പരിക്കോ, വിദ്വേഷമോ, അനിഷ്ടമോ, അപകടമോ, മോശക്കാരനാക്കലോ, അസൗകര്യം ഉണ്ടാക്കലോ, ചെയ്യാൻ ഉദ്ദേശിച്ചുള്ള വിവരങ്ങൾ, തെറ്റിദ്ധാരണാജനകമായ ഇലക്ട്രോണിക് സന്ദേശങ്ങൾ എന്നിവയുടെ സൃഷ്ടി, കൈമാറ്റം, സ്വീകരിക്കൽ എന്നിവയെല്ലാം മൂന്നുവർഷംവരെ തടവും പിഴയും ലഭിക്കാവുന്ന കുറ്റമായി കണക്കാക്കുന്നു.ഈ സെക്ഷൻ സുപ്രീം കോടതി നിർത്തി വെച്ചു

67-ാം വകുപ്പുപ്രകാരം ദോഷൈകദൃക്കുകൾ പടച്ചുണ്ടാക്കുന്ന തരംതാണ വാർത്തയോ, ചിത്രമോ, ശബ്ദങ്ങളോ ഇലക്ട്രോണിക് രൂപത്തിൽ പ്രസിദ്ധീകരിക്കുന്നതും, മറ്റൊരാൾക്കു കൈമാറുന്നതും മൂന്നുവർഷംവരെ തടവും, അഞ്ചുലക്ഷം രൂപവരെ പിഴയും ലഭിക്കാവുന്ന കുറ്റമാണ്. ഈ കുറ്റം ആവർത്തിക്കുന്നവർക്ക് അഞ്ചുവർഷംവരെ തടവും 10 ലക്ഷം രൂപവരെ പിഴയും ലഭിക്കാം.




</doc>
<doc id="233474" url="https://ml.wikipedia.org/wiki?curid=233474" title="വിശ്വനാഥ് പ്രസാദ് തിവാരി">
വിശ്വനാഥ് പ്രസാദ് തിവാരി

ഹിന്ദിയിലെ പ്രമുഖ കവിയും സാഹിത്യ വിമർശകനും കേന്ദ്ര സാഹിത്യ അക്കാദമി പ്രസിഡന്റുമാണ് വിശ്വനാഥ് പ്രസാദ് തിവാരി(ജനനം: 1940)
യു.പിയിലെ ഗൊരഖ്പൂർ ഭേരിഹരിയിൽ ജനിച്ചു. ഗൊരഖ്പൂർ സർവകലാശാലയിൽ പ്രൊഫസറായി ജോലി ചെയ്തു. 40ഓളം പുസ്തകങ്ങൾ എഴുതിയിട്ടുണ്ട്. 


</doc>
<doc id="233479" url="https://ml.wikipedia.org/wiki?curid=233479" title="വലിയ അത്തി">
വലിയ അത്തി

10 മീറ്ററോളം ഉയരം വയ്ക്കുന്ന ആൽവംശത്തിൽപ്പെട്ട ഒരു മരമാണ് വലിയ അത്തി (Giant Indian Fig). . ചിലയിടങ്ങളിൽ തൊണ്ടിപ്പഴം എന്നും പറയാറുണ്ട്.ഏഷ്യയിലെല്ലായിടത്തും കണ്ടുവരുന്നു . നേപ്പാളിൽ മിക്കയിടത്തും ഇത് കാലിത്തീറ്റയായി ഉപയോഗിക്കാറുണ്ട്. ചെറിയ തീയിനെപ്പോലും താങ്ങാൻ ഇതിനു കഴിവില്ല. നല്ല വെളിച്ചം ഇഷ്ടപ്പെടുന്നു. വലിയ അത്തിയിൽ പരാഗണം നടത്തുന്ന കീടം Ceratosolen emarginatus ആണ് . ചതച്ച തടി പേപ്പട്ടി വിഷത്തിന് മരുന്നാണത്രേ . കമ്പിൽ പതിവയ്ക്കലിലൂടെയാണ് തൈകൾ ഉൽപ്പാദിപ്പിക്കുന്നത്. 

15 ഇഞ്ചോളം വ്യാസം വരുന്ന വലിയ ഇലകളാണ് ഇവയുടേത്. ഇലയുടെ രൂപം കാരണം ആന ചെവിയൻ അത്തി (elephant ear fig tree) എന്നും പറയാറുണ്ട് . ചുവന്ന നിറമുള്ള തളിരിലകൾ മൂക്കുമ്പോൾ പച്ചനിറമാവുന്നു. 
അത്തിപ്പഴത്തിൽ 27.09 ശതമാനം അന്നജം, 5.32 ശതമാനം മാംസ്യം, 16.96 ശതമാനം നാരുകൾ എന്നിവയും ഫോസ്ഫറസ്, മഗ്നീഷ്യം, കാത്സ്യം, പൊട്ടാസ്യം തുടങ്ങിയ മൂലകങ്ങളും അടങ്ങിയിരിക്കുന്നു. 

നന്നായി പഴുത്ത് പാകമായ അത്തിപ്പഴങ്ങൾ പറിച്ചെടുത്ത് ഞെട്ടുമുറിച്ച് കഴുകി വൃത്തിയാക്കിയതിനുശേഷം കഷണങ്ങളാക്കി മുറിച്ചിടുക. 100 ഗ്രാം ചുണ്ണാമ്പ് ഒരു ലിറ്റർ വെള്ളത്തിൽ ലയിപ്പിച്ച് അതിൽ ഒരു കി.ഗ്രാം അത്തിപ്പഴ കഷണങ്ങൾ നാലഞ്ച് മണിക്കൂർ ഇട്ടുവയ്ക്കുക. അതിനുശേഷം ലായനിയിൽനിന്ന് നീക്കംചെയ്ത് ശുദ്ധവെള്ളത്തിൽ കഴുകി ചുണ്ണാമ്പിന്റെ അംശങ്ങൾ നീക്കംചെയ്യുക. ഈ കഷണങ്ങൾ തിളയ്ക്കുന്ന വെള്ളത്തിലിടുക. സ്വാഭാവികമായും തിള നിൽക്കും. വീണ്ടും തിളപ്പിക്കുക.

2-3 മിനിറ്റ് കഴിഞ്ഞശേഷം അടുപ്പിൽനിന്നു മാറ്റി വെള്ളം ഊറ്റി തണുത്തവെള്ളത്തിലിടുക. 1.200 കി.ഗ്രാം പഞ്ചസാര 800 മി.ലി. വെള്ളത്തിൽ ചൂടാക്കി ലയിപ്പിക്കുക. അതിനുശേഷം മൂന്ന് ഗ്രാം സിട്രിക് ആസിഡ് ചേർത്ത് ലായനി അടുപ്പിൽനിന്നു മാറ്റുക. ലായനി തണുത്ത് 40 ഡിഗ്രി സെൽഷ്യസിൽ താഴെയാകുമ്പോൾ ഒരു ഗ്രാം മൈറ്റാ ബൈസൾഫേറ്റ്, ഒരു ഗ്രാം സോഡിയം മെറ്റാ ബൈസൾഫേറ്റ് എന്നിവകൂടി ചേർത്ത് ലായനി തണുക്കാൻ അനുവദിക്കുക. തുടർന്ന് വെള്ളം ഊറ്റി പഴങ്ങൾ ശുദ്ധജലത്തിൽ കഴുകി 24 മണിക്കൂർ വയ്ക്കുക. പഴത്തിൽ പറ്റിപ്പിടിച്ചിരിക്കുന്ന പഞ്ചസാരയുടെ അംശങ്ങൾ നീക്കം ചെയ്യണം. ഇങ്ങനെ സംസ്കരിച്ച പഴങ്ങൾ വെയിലത്തോ, ഡ്രയറുകളിലോ, ഉണക്കി പാത്രത്തിൽ അടച്ചുവയ്ക്കുക. 30 ദിവസത്തിനുശേഷം സ്വാദിഷ്ഠമായ ഈ പഴം കഴിക്കാം. 




</doc>
